## สรุป
* อินเทอร์เน็ตเป็นเครือข่ายทางกายภาพเชื่อมโยงเครื่องคอมพิวเตอร์เข้าด้วยกัน ซึ่งการเชื่อมต่อกับอินเทอร์เน็ตสามารถทำต่อได้หลายรูปแบบขึ้นอยู่กับพื้นที่บริการ และปัจจัยด้านความต้องการ เช่น ความเร็ว ความเสถียรหรือพร้อมใช้ และต้นทุนการเชื่อมต่อระบบของผู้ใช้งานอินเทอร์เน็ต  อินเทอร์เน็ตมีการประยุกต์ใช้งานในหลายด้าน เช่น บริการไปรษณีย์อิเล็กทรอนิกส์ การเรียกค้นข้อมูลข่าวสาร การสนทนาบนเครือข่าย เป็นต้น การใช้งานอินเทอร์เน็ตจำเป็นต้องอาศัยเวิลด์ไวด์เว็บ (World Wide Web: WWW) ในการเข้าถึงข้อมูล โดยเวิลด์ไวด์เว็บจะมีองค์ประกอบที่สำคัญ ได้แก่ เว็บไซต์ เว็บเพจ โฮมเพจ โปรโตคอล ซึ่งโปรโตคอลที่สำคัญในการใช้งานเอกสารเว็บเพจ ได้แก่ โปรโตคอลเอชทีทีพี และโปรโตคอลทีซีพี/ไอพี นอกจากนี้ การเรียกบริการเว็บไซต์จะพิมพ์ชื่ออ้างอิงเว็บไซต์หรือโดเมนเนมผ่านโปรโตคอลเอชทีทีพีบนช่องพิมพ์ยูอาร์แอลแอดเดรสของโปรแกรมเว็บเบราว์เซอร์ ซึ่งโดเมนเนมของเว็บไซต์บนอินเทอร์เน็ตจะใช้ชื่อไม่ซ้ำกัน นอกจากนี้ ในการสร้างเว็บไซต์มีแพล็ตฟอร์มสำหรับสร้างเว็บไซต์ 2 แพล็ตฟอร์ม ได้แก่ แพล็ตฟอร์มสร้างเว็บไซต์ออนไลน์ และ แพล็ตฟอร์มระบบบริหารจัดการเนื้อหา ซึ่งภาษาที่ใช้ในการพัฒนาเว็บไซต์ที่นิยม ได้แก่ เอชทีเอ็มแอล (HTML: Hyper Text Makeup Language) ภาษาพีเอชพี (PHP) เอ็กซ์เอ็มแอล (XML: eXtensible Markup Language) เอสคิวแอล (SQL: Structured Query Language) จาวาสคริปต์ (JavaScript) และซีเอสเอส (CSS: Cascading Style Sheet)

* เว็บไซต์โดยทั่วไปจะมีองค์ประกอบที่สำคัญ ได้แก่ ส่วนโลโก้ ส่วนหัว แถบนำทางหลัก แถบนำทางย่อย ส่วนเนื้อหา  ส่วนล่าง  และการเว้นพื้นที่ว่าง  ซึ่งขั้นตอนในการพัฒนาเว็บไซต์ที่ดีควรจะประกอบด้วย 7 ขั้นตอน ได้แก่ กำหนดเป้าหมายและวางแผน วิเคราะห์และจัดโครงสร้างของเว็บไซต์ ออกแบบเว็บเพจและเตรียมข้อมูล สร้างเว็บไซต์และทดสอบการทำงาน ประชาสัมพันธ์เผยแพร่เว็บไซต์ และ บำรุงรักษาเว็บไซต์  ก่อนการพัฒนาเว็บไซต์ผู้พัฒนาจะต้องทำการเตรียมสภาพแวดล้อมในการพัฒนาเว็บไซต์ด้วยการ การจำลองเว็บเซิร์ฟเวอร์ และการทดสอบเครื่องมือต่าง ๆ ของชุดติดตั้งเว็บเซิร์ฟเวอร์ ซึ่งการเตรียมสภาพแวดล้อมจะขึ้นอยู่กับโปรแกรมที่ผู้พัฒนาจะใช้ในการพัฒนา โดยในเอกสารประกอบการสอนเล่มนี้จะใช้โปรแกรม “เอ็กซ์-แซม” (XAMMP) ซึ่งเป็นโปรแกรมสำหรับจำลองเว็บเซิร์ฟเวอร์และเครื่องมือที่เกี่ยวข้องในการพัฒนา และการทดสอบการทำงานของเว็บเซิร์ฟเวอร์ จะทำการทดสอบ 2 ส่วน ได้แก่ ทดสอบการทำงานในส่วนการให้บริการของอาปาเช่เว็บเซอร์วิส และ ทดสอบการทำงานของภาษาพีเอชพี (PHP) ร่วมกับฐานข้อมูลมายเอสคิวแอล (MySQL)

* สำหรับการเริ่มต้นสร้างเว็บเพจโดยใช้ภาษาภาษาเอชทีเอ็มแอล จะต้องมีความเข้าใจ ได้แก่ ส่วนการเตรียมพัฒนาเว็บไซต์เพื่อให้บริการในรูปแบบเว็บเซิร์ฟเวอร์และเว็บไคลเอ็นต์ ประกอบด้วย การเตรียมไว้สำหรับเป็นพื้นที่ตำแหน่งเว็บไซต์ หรือ รูท (root) สำหรับตัวจำลองเซิร์ฟเวอร์ “XAMPP” จะอยู่ที่โฟลเดอร์ “htdocs”  และการเตรียมโปรแกรมสำหรับตัวแก้ไขเอกสารเว็บเพื่อใช้ในการพัฒนา เช่น โปรแกรมที่ชื่อว่า “Notepad++” ซึ่งรองรับการเขียนคำสั่งภาษาเอชทีเอ็มแอล (HTML) และภาษาพีเอชพี (PHP) รวมทั้งภาษาสคริปต์อื่น ๆ
---
#### [<< หน้าก่อนหน้า](0106.md) | [หน้าเลือกหัวข้อ](README.md) | [หน้าเลือกบทเรียน](../README.md)
---
#### - [แบบฝึกหัดท้ายบท ตอนที่ 1](0130.md)
#### - [แบบฝึกหัดท้ายบท ตอนที่ 2](0150.md)
#### - [แบบฝึกปฏิบัติท้ายบท](0170.md)
---
