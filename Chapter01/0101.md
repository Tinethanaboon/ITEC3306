## ความรู้เบื้องต้นเกี่ยวกับอินเทอร์เน็ต

#### อินเทอร์เน็ต (Internet)
อินเทอร์เน็ต (Internet) อินเทอร์เน็ต (Internet) ย่อมาจากคำว่า International Network หรือ Interconnection Network เป็นเครือข่ายคอมพิวเตอร์ขนาดใหญ่ที่เชื่อมโยงคล้ายใยแมงมุมที่ทำให้เกิดการสื่อสารและการแลกเปลี่ยนข้อมูลร่วมกัน

#### บริการทางอินเทอร์เน็ต
* บริการไปรษณีย์อิเล็กทรอนิกส์ (Electronic Mail หรือ E-mail) เป็นการส่งข้อความติดต่อกันระหว่างบุคคลกับบุคคลหรือกลุ่มบุคคลผ่านระบบอิเล็กทรอนิกส์โดยใช้ที่อยู่ของไปรษณีย์อิเล็กทรอนิกส์ (Email Address) 
* บริการการโอนย้ายแฟ้มข้อมูลแบบเอฟทีพี (FTP: File Transfer Protocol) ) เป็นระบบที่สนับสนุนการรับส่งแฟ้มข้อมูลระหว่างกัน โดยมีเซิร์ฟเวอร์ (Server) ที่ทำหน้าที่ในการเก็บแฟ้มข้อมูล
* การใช้งานเครื่องคอมพิวเตอร์ในที่ห่างไกลที่เรียกว่า “เทลเน็ต” (Telnet) เป็นการเชื่อมโยงคอมพิวเตอร์กับเครือข่ายโดยที่ผู้ใช้สามารถติดต่อเครื่องคอมพิวเตอร์ที่เป็นสถานีบริการในที่ห่างไกลได้โดยสถานีบริการนั้นจะต้องยินยอมที่จะให้ผู้ใช้สามารถนำข้อมูลไปประมวลผลยังเครื่องคอมพิวเตอร์ที่อยู่ในเครือข่าย
* การสืบค้นข้อมูลข่าวสารด้วยเว็บไซต์บริการเสิร์ชเอนจิน (Search Engine) เป็นการค้นหาข้อมูลภายในเครือข่ายเชื่อมโยงกันทั่วโลกในลักษณะเวิลด์ไวด์เว็บ (World Wide Web) ผ่านเว็บไซต์ที่ช่วยในการสืบค้นข้อมูล ตัวอย่าง เช่น “www.google.co.th” เป็นต้น
* การสนทนาบนเครือข่ายที่เรียกว่า “แชท” (Chat) ผู้ใช้สามารถที่จะใช้อินเทอร์เน็ตเป็นตัวกลางในการสนทนาที่สามารถโต้ตอบกันแบบทันทีทันใดบนจอภาพผ่านตัวอักษร 
* การบริการกระดานข่าวสาร หรือ เว็บบอร์ด (Web Board) เป็นแหล่งที่สามารถแสดงความคิดเห็นโดยการตั้งกระทู้ถาม-ตอบ ในหัวข้อที่สนใจเพื่อให้ผู้ใช้ท่านอื่นเข้ามาแสดงความคิดเห็น
* ห้องสนทนา (Chat Room) เป็นประเภทของการสนทนาออนไลน์ที่สามารถส่งข้อความสั้น ๆ เพื่อทักทายกันระหว่างผู้ที่เข้าใช้งานเว็บไซต์ 
* การบริการเครือข่ายสังคมออนไลน์ (Online Social Network) เป็นเว็บไซต์สำหรับการสื่อสารในกลุ่มสังคมออนไลน์เพื่อแบ่งปันประสบการณ์ อาทิ เรื่องราว รูปภาพ และวิดีโอ ของผู้ใช้เอง โดยบริการของสังคมออนไลน์มีหลากหลายรูปแบบ ได้แก่ รูปแบบข้อความ ภาพ วิดีโอ และ สารานุกรม เป็นต้น 

#### การเชื่อมต่ออินเทอร์เน็ต
* การเชื่อมต่อแบบเดลอัพ (Dial Up) เป็นการเชื่อมต่ออินเทอร์เน็ตที่เคยได้รับความนิยมในยุคแรก ๆ โดยใช้เครื่องคอมพิวเตอร์บุคคล กับสายโทรศัพท์บ้านที่เป็นสายตรงต่อเชื่อมเข้ากับโมเด็ม (Modem) 
* การเชื่อมต่อแบบไอเอสดีเอ็น (ISDN: Internet Services Digital Network) เป็นการเชื่อมต่อที่คล้ายกับแบบเดลอัพ (Dial Up) เพราะต้องใช้โทรศัพท์และโมเด็มในการเชื่อมต่อ ต่างกันตรงที่ระบบโทรศัพท์เป็นระบบความเร็วสูงที่ใช้เทคโนโลยีระบบดิจิทัลซึ่งต้องใช้โมเด็มแบบไอเอสดีเอ็น (ISDN Modem)
* การเชื่อมต่อแบบดีเอสแอล (DSL: Digital Subscriber Line) เป็นเทคโนโลยีการเชื่อมต่ออินเทอร์เน็ตความเร็วสูงโดยใช้สายโทรศัพท์ธรรมดาที่สามารถใช้อินเทอร์เน็ตและพูดผ่านสายโทรศัพท์ปกติได้ในเวลาเดียวกัน
* การเชื่อมต่อแบบเคเบิ้ล (Cable) เป็นการเชื่อมต่ออินเทอร์เน็ตโดยผ่านสายสื่อสารแบบเดียวกันกับเคเบิ้ลทีวี (Cable TV) จึงทำให้ผู้ใช้สามารถเชื่อมต่ออินเทอร์เน็ตไปพร้อม ๆ กับการดูทีวีได้ แต่ต้องจัดหาอุปกรณ์เพิ่มเติมในการเชื่อมต่อคือ เคเบิ้ลโมเด็ม (Cable Modem)
* การเชื่อมต่อแบบดาวเทียม (Satellites) เป็นการเชื่อมต่ออินเทอร์เน็ตที่มีค่าใช้จ่ายค่อนข้างสูง ระบบที่ใช้กันอยู่ในปัจจุบันเรียกว่าดีบีเอส (DBS: Direct Broadcast Satellites) โดยผู้ใช้ต้องจัดหาอุปกรณ์เพิ่มเติม คือ จานดาวเทียม

#### อินทราเน็ตและเอ็กทราเน็ต
* อินทราเน็ต (Intranet) เป็นระบบเครือข่ายภายในองค์กรใช้เทคโนโลยีอินเทอร์เน็ต ในการเชื่อมโยงคอมพิวเตอร์และเครือข่ายย่อยภายในองค์กรเข้าไว้ด้วยกัน 
* เอ็กซ์ทราเน็ต (Extranet) เป็นเครือข่ายภายนอกองค์กร โดยระบบอินทราเน็ตสามารถเชื่อมเข้ากับระบบเครือข่ายภายนอกนี้ได้ในรูปแบบของพันธมิตรกับองค์กร

---
#### [หน้าเลือกหัวข้อ](README.md) | [หน้าต่อไป >>](0102.md)
---