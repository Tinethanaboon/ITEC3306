## ความเป็นมาและความรู้เบื้องต้นเกี่ยวกับเวิลด์ไวด์เว็บ

#### ประวัติความเป็นมา
* เวิลด์ไวด์เว็บ (World Wide Web) ถูกพัฒนาขึ้นโดยหน่วยงานความร่วมมือระหว่างประเทศในทวีปยุโรป ชื่อว่าสถาบันเซิร์น (Conseil European pour la Recherche Nucleaire: CERN) ตั้งอยู่ที่นครเจนีวา ประเทศสวิตเซอร์แลนด์ ในช่วงระหว่าง ปี พ.ศ. 2523-2533 ที่ห้องปฏิบัติการจุลภาคฟิสิกส์แห่งยุโรป (European Particle Physics Lab) เพื่อใช้สำหรับงานวิจัย 
* ปี พ.ศ. 2523 ทิม เบิร์นเนอร์ส-ลี ขณะนั้นเป็นลูกจ้างของสถาบันเซิร์น ได้เสนอแนวคิดข้อความหลายมิติที่เรียกกันว่า “ไฮเปอร์เท็กซ์” (Hyper Text) มาใช้สำหรับการแลกเปลี่ยนข้อมูลระหว่างนักวิจัย โดยได้สร้างระบบต้นแบบไว้แล้วเรียกชื่อว่าระบบ “เอ็นไควร์” (ENQUIRE) ก่อนที่จะออกจากสถาบันเซิร์นไปทำงานกับบริษัทอิมเมจคอมพิวเตอร์ซิสเต็ม
* ปี พ.ศ. 2527 ทิม เบอร์เนิร์ส-ลี ได้กลับมาทำงานที่สถาบันเซิร์นอีกครั้งหนึ่งหลังจากออกจากสถาบันเซิร์นตอน ปี พ.ศ. 2523 จนกระทั่งปี พ.ศ. 2532 สถาบันเซิร์นได้กลายเป็นศูนย์กลางเครือข่ายอินเทอร์เน็ตที่ใหญ่ที่สุดในยุโรป จนทำให้ ทิม เบอร์เนิร์ส-ลี ได้ทำการรวมข้อความหลายมิติเข้ากับอินเทอร์เน็ต และเชื่อมต่อเข้ากับความคิดทีซีพี (TCP) และ ดีเอ็นเอส (DNS) เข้าด้วยกันจนเป็นกลายเป็นพื้นฐานการทำงานในรูปแบบเวิลด์ไวด์เว็บ
* ปี พ.ศ. 2533 ทีม เบอร์เนิร์ส-ลี ได้ใช้ความคิดแบบเดียวกับระบบเอ็นไควร์ (ENQUIRE) มาใช้สร้างเวิลด์ไวด์เว็บ (World Wide Web) เพื่อออกแบบและสร้างเว็บเบราว์เซอร์ (Web Brower) และตัวแก้ไขเอกสาร (Editor) ชื่อว่า “WorldWideWeb” ซึ่งถือได้ว่าเป็นโปรแกรมตัวแรกของโลก โดยทำงานภายใต้ระบบปฏิบัติการของ สตีฟ จอบส์ ที่ชื่อว่า “NEXTSTEP” และได้ทำการสร้างเว็บเซิร์ฟเวอร์ (Web Server) โดยใช้ชื่อว่า “เอชทีทีพีดี” (httpd: Hyper Text Transfer Protocol Deamon) 
* การพัฒนาเวิลด์ไวด์เว็บที่กล่าวมาทำให้ ทิม เบิร์นเนอร์ส-ลี ถือได้ว่าเป็นบุคคลที่เป็นผู้ให้กำเนิดเวิลด์ไวด์เว็บ (World Wide Web) โดยต่อมาหลังจากนั้นรูปแบบเอกสารบนเว็บได้ถูกจัดอยู่ในรูปแบบใหม่ที่เรียกว่าเอชทีเอ็มแอล (HTML: Hyper Text Makeup Language)
* อินเทอร์เน็ต (Internet) เริ่มมีบทบาทในประเทศไทยนั้น ช่วงระหว่าง ปี พ.ศ. 2530 – 2535 โดยเริ่มต้นจากการเป็นเครือข่ายคอมพิวเตอร์เพื่อใช้งานภายในสถาบันการศึกษาในระดับมหาวิทยาลัยก่อน จนกระทั่งเมื่อมีโครงสร้างที่พร้อมมหาวิทยาลัยต่าง ๆ จึงเริ่มทะยอยเชื่อมต่อเครือข่ายของตนเองเข้าสู่เครือข่ายอินเทอร์เน็ต โดยสามารถเชื่อมเข้าสู่เครือข่ายอินเทอร์เน็ตได้อย่างสมบูรณ์ในช่วงเดือนสิงหาคม ปี พ.ศ 2535 
* สำหรับเชิงพาณิชย์และผู้ใช้งานทั่วไป ในประเทศไทยเริ่มเปิดใช้บริการเชื่อมต่ออินเทอร์เน็ต ใน ปี พ.ศ.2538 โดยมีผู้ให้บริการอินเทอร์เน็ตรายแรกของประเทศไทย คือ อินเทอร์เน็ตเคเอสซี (Internet KSC) ซึ่งในขณะนั้นเวิลด์ไวด์เว็บกำลังได้รับความนิยมสูงมากในสหรัฐอเมริกา

#### วิวัฒนาการของเว็บไซต์
* ยุคเว็บ 1.0 (Web 1.0) อยู่ในราว ปี พ.ศ. 2533-2543 เป็นยุคแรกของการเริ่มต้นของเว็บไซต์ซึ่งมีกลุ่มผู้ใช้งานในวงจำกัดเนื่องจากเป็นยุคที่อินเทอร์เน็ต (Internet) ยังไม่เป็นที่นิยม ด้วยคอมพิวเตอร์และการวางระบบเครือข่ายมีค่าใช้จ่ายสูง อีกทั้งยังมีข้อจำกัดในเรื่องของความเร็วในการเชื่อมต่ออินเทอร์เน็ต
* ยุคเว็บ 2.0 (Web 2.0) อยู่ในราว ปี พ.ศ. 2543-2553 เป็นยุคที่มีจำนวนผู้ใช้งานอินเทอร์เน็ต (Internet) มากขึ้น เนื่องจากคอมพิวเตอร์และการเชื่อมโยงเครือข่ายมีราคาถูกลง การเชื่อมต่ออินเทอร์เน็ตมีประสิทธิภาพและความเร็วสูงขึ้น อีกทั้ง ยังพัฒนาเว็บไซต์ (Website) สามารถเชื่อมโยงกับฐานข้อมูล (Database)
* ยุคเว็บ 3.0 (Web 3.0) อยู่ในราว ปี พ.ศ. 2553 เป็นต้นมา เป็นยุคที่มีจำนวนผู้ใช้งานอินเทอร์เน็ต (Internet) อย่างแพร่หลายจนเกิดลักษณะการเชื่อมโยงข้อมูลข่าวสารจำนวนมาก ผู้ใช้ยังสามารถทำการโต้กับเว็บไซต์ได้เต็มรูปแบบจึงทำให้มีปริมาณเนื้อหาจากกลุ่มผู้ใช้งานเว็บไซต์จำนวนมากที่สามารถเขียนข้อความส่งต่อถึงกัน และสามารถปรับเนื้อหาของตนเองในเว็บไซต์ได้ตามความต้องการได้

---
#### [<< หน้าก่อนหน้า](0101.md) | [หน้าเลือกหัวข้อ](README.md) | [หน้าต่อไป >>](0103.md)
---
