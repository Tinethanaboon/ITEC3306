## ส่วนประกอบและขั้นตอนการพัฒนาเว็บไซต์
### ส่วนประกอบของเว็บไซต์
เว็บไซต์โดยทั่วไป มีการจัดองค์ประกอบเป็นส่วน ๆ ดังนี้

<img src=img/0106.png>

* ส่วนโลโก้ (Logo) เป็นตราสินค้า ตราองค์กร หรือสัญลักษณ์ที่ใช้แทนตัวตนของเว็บไซต์ เพื่อให้ผู้ใช้หรือลูกค้าจดจำได้ง่าย โดยตำแหน่งของโลโก้ควรอยู่ส่วนบนเพื่อให้สามารถมองเห็นได้ทันที
* ส่วนหัว (Header) เป็นส่วนที่แสดงรายละเอียดซึ่งจะอยู่ด้านบนสุดที่นอกเหนือจากส่วนของโลโก้ ในส่วนนี้เป็นส่วนที่สามารถมองเห็นได้ทันทีเมื่อเข้าสู่เว็บไซต์ 
* แถบนำทางหลัก (Main Navigation Bar) หรือ ส่วนเมนูหลักจะเป็นส่วนที่ลิงค์ไปยังหน้าเว็บเพจหลัก ๆ ของเว็บไซต์จะกำหนดไว้ที่ส่วนบนเสมอ 
* แถบนำทางย่อย (Sub Navigation Bar) เป็นแถบนำทางที่ลิงค์เชื่อมโยงไปยังเว็บเพจภายใน รวมทั้งลิงค์ภายนอกตามหมวดหมู่ที่ได้กำหนดไว้ นิยมกำหนดไว้ที่ส่วนด้านข้าง 
* ส่วนเนื้อหา (Content) เป็นส่วนที่นำเสนอข้อมูลข่าวสารซึ่งเป็นสาระสำคัญของเว็บเพจ โดยตำแหน่งจะอยู่บริเวณส่วนกลางของเว็บเพจถัดจากส่วนเมนูหลัก การนำเสนอในส่วนนี้ควรนำเสนอเนื้อหาใน 2 ระดับ ได้แก่ หัวข้อโดยสังเขป และ รายละเอียด
* ส่วนล่าง (Footer) เป็นส่วนที่อยู่ตำแหน่งล่างสุดของเว็บไซต์ ส่วนใหญ่นิยมใช้แสดงข้อมูลการติดต่อและระบุลิขสิทธิ์ของเว็บไซต์ 
* ส่วนพื้นที่ว่าง (Spacing) เป็นส่วนที่มีความสำคัญในเว็บเพจ การเว้นพื้นที่ว่างในหน้าเว็บเพจให้เหมาะสม จะทำให้เว็บดูสบายตาขึ้น นอกจากนี้ ยังช่วยในด้านการอ่านเนื้อหาเนื่องจากช่องว่างจะเป็นจุดพักสายตาให้กับผู้ใช้งานเว็บไซต์

### ขั้นตอนการพัฒนาเว็บไซต์
1. การกำหนดเป้าหมายและวางแผน โดยการกำหนดวัตถุประสงค์และกลุ่มเป้าหมายผู้ใช้งานเว็บไซต์ให้ชัดเจน รวมถึงการเตรียมความพร้อมในด้านต่าง ๆ เช่น การเตรียมแหล่งข้อมูลและทรัพยากรที่จำเป็น การพัฒนาทักษะเกี่ยวกับเทคโนโลยีอินเทอร์เน็ต และการใช้งานเว็บไซต์ให้กับบุคลากรภายในองค์กร
2. การวิเคราะห์และจัดโครงสร้างของเว็บไซต์ โดยจะทำการวิเคราะห์ข้อมูลหรือเนื้อหาที่จะใช้ในเว็บไซต์ คุณลักษณะของกลุ่มเป้าหมาย การจัดระบบ โครงสร้างข้อมูล โครงสร้างเว็บไซต์ รูปแบบของเว็บไซต์ รวมไปถึงลักษณะการสื่อสารที่เหมาะสมกับเนื้อหาที่จะนำเสนอ ตัวอย่างเช่น การใช้ ภาพ กราฟิก วิดีโอ หรือสื่อมัลติมีเดียอื่น ๆ เป็นต้น
3. การออกแบบเว็บเพจและเตรียมข้อมูล เป็นขั้นตอนที่ต้องอาศัยความคิดสร้างสรรค์และทักษะทางด้านการออกแบบ เพื่อให้ได้เว็บเพจที่สวยงามและตรงกับความต้องการของผู้ใช้มากที่สุด ซึ่งในปัจจุบันมีโปรแกรมสำเร็จรูปทางด้านงานกราฟิกมากมายที่จะช่วยอำนวยความสะดวกให้กับนักออกแบบเว็บไซต์ 
4. การสร้างเว็บไซต์และทดสอบการทำงาน ในขั้นตอนนี้จะเป็นหน้าที่ของนักพัฒนาระบบบนเว็บไซต์ที่จะนำเว็บไซต์ที่ได้ออกแบบไว้มาจัดรูปแบบ สร้างเนื้อหา สร้างลิงค์เชื่อมโยงเอกสารเว็บ เสริมปรับแต่งประสิทธิภาพเว็บเพจ โดยใช้ภาษาคอมพิวเตอร์ที่เกี่ยวข้องกับเว็บไซต์สร้างเว็บไซต์ รวมถึงการเขียนโปรแกรมเชื่อมโยงฐานข้อมูลและประมวลผลข้อมูลเพื่อนำมาแสดงผลบนเว็บไซต์
5. การประชาสัมพันธ์เผยแพร่เว็บไซต์ เป็นการนำเว็บไซต์ขึ้นเผยแพร่บนอินเทอร์เน็ต ด้วยการอัพโหลดไฟล์เอกสารเว็บเพจทั้งหมดไปยังเว็บโฮสติ้งที่เปิดบริการไว้ หรือ เครื่องคอมพิวเตอร์เว็บเซิร์ฟเวอร์ของหน่วยงาน โดยทั่วไปการอัพโหลดเว็บไซต์อาจกระทำผ่านโปรแกรมโอนย้ายข้อมูลด้วยโปรโตคอลเอฟทีพี (FTP) ตัวอย่างเช่น ไฟล์ซิลล่า (FileZilla)
6. การบำรุงรักษาเว็บไซต์ เนื่องจากโดยทั่วไปเว็บไซต์ต้องทำงานอยู่ตลอดเวลา ดังนั้น ควรมีผู้ดูแลเว็บไซต์เรียกว่า “เว็บมาสเตอร์” เป็นผู้ที่คอยดูแลตรวจสอบการทำงานของเว็บเซิร์ฟเวอร์ เพื่อปรับปรุงข้อมูลข่าวสารให้ถูกต้องและทันสมัย รวมถึงการตอบคำถาม การให้ข้อมูลผู้ใช้บริการเว็บไซต์ และการติดตามยอดผู้ใช้งานเพื่อวางแผนด้านการโฆษณาประชาสัมพันธ์ อีกทั้งหน้าที่สำคัญของเว็บมาสเตอร์คือ การสำรองข้อมูลบนเว็บไซต์อย่างต่อเนื่องและสม่ำเสมอ ซึ่งเป็นส่วนหนึ่งของการรักษาความปลอดภัยในระบบเครือข่าย

---
#### [<< หน้าก่อนหน้า](0104.md) | [หน้าเลือกหัวข้อ](README.md) | [หน้าต่อไป >>](0106.md)
---
