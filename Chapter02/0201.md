## ภาษาเอชทีเอ็มแอล

ภาษาเอชทีเอ็มแอล (HTML: Hyper Text Makeup Language) เป็นภาษาที่ใช้สร้างเว็บเพจ ได้รับการพัฒนามาจากภาษาเอสจีเอ็มแอล (SGML) ปัจจุบันมีองค์กรที่ใช้ชื่อว่า “W3C” (World Wide Web Consortium) ซึ่งก่อตั้งประมาณ ปี พ.ศ. 2539 ด้วยความร่วมมือของบริษัทผู้พัฒนาเว็บเบราว์เซอร์ (Web Brower) ในยุคนั้นได้กำหนดภาษาเอชทีเอ็มแอลให้เป็นมาตรฐานเดียวกัน มีประวัติโดยสังเขป ดังนี้

* ปี พ.ศ. 2533 ทิม เบอร์เนอร์ส-ลี (Tim Berners-Lee) ได้สร้างภาษาเอชทีเอ็มแอล (HTML) โดยมีต้นแบบมาจากภาษาเอสจีเอ็มแอล (SGML) โดยการตัดความซับซ้อนบางส่วนออกเพื่อความสะดวกในการใช้เป็นภาษาสำหรับสร้างเนื้อหาและการเชื่อมโยงเอกสาร
* ปี พ.ศ. 2536 ทิม เบอร์เนอร์ส-ลี (Tim Berners-Lee) และ เดป แรคเก็ต (Dave Raggett) ได้กำหนดให้ภาษาเอชทีเอ็มแอล (HTML) ดังกล่าว ถูกใช้มาเป็นภาษาที่ใช้สร้างเอกสารบนเว็บถือได้ว่าเป็นภาษาเอชทีเอ็มแอล 1.0 (HTML 1.0)
* ปี พ.ศ. 2538 ได้มีข้อตกลงของกลุ่มผู้พัฒนาโปรแกรมเว็บเซิร์ฟเวอร์ (Web Server) และโปรแกรมแสดงผลเว็บเบราว์เซอร์ (Web Brower) ในที่สุดภาษาเอชทีเอ็มแอล (HTML) ก็ได้ถูกกำหนดเป็นมาตรฐานในการสร้างเอกสารบนเว็บ โดยถูกประกาศฉบับสมบูรณ์ออกมาให้เป็นภาษาเอชทีเอ็มแอล 2.0 (HTML 2.0) ซึ่งได้รับการพัฒนาภายใต้องค์กรสากลที่ชื่อว่า  “IETF” (International  Engineering Task ForceX)
* ปี พ.ศ. 2538-2539 ได้มีข้อตกลงในการพัฒนาโปรแกรมเว็บเบราว์เซอร์ (Web Brower) ของผู้ผลิต เพื่อการเพิ่มศักยภาพในการแสดงข้อมูลบนเว็บเบราว์เซอร์ให้มีความสามารถให้สูงขึ้น ได้รับการพัฒนาจนประกาศฉบับสมบูรณ์เป็นภาษาเอชทีเอ็มแอล 3.0 (HTML 3.0) ตามมาด้วย ปี พ.ศ. 2539 ภาษาเอชทีเอ็มแอล (HTML) ได้รับการพัฒนาความสามารถเพิ่มเติมเกี่ยวกับการแสดงผลในรูปแบบของตาราง (Table) ซึ่งถือได้ว่าเป็นการพัฒนาที่สำคัญ ดังนั้น ภาษาเอชทีเอ็มแอล 3.0 (HTML 3.0) จึงเป็นรุ่นที่ได้รับการยอมรับอย่างกว้างขวาง 
* ปี พ.ศ. 2539-2540 ได้เกิดปัญหาด้านความเป็นมาตรฐานของการใช้ภาษาเอชทีเอ็มแอลขึ้น เนื่องจากผู้พัฒนาโปรแกรมเว็บเบราว์เซอร์ต่างพัฒนาความสามารถในการแสดงผลของเว็บเบราว์เซอร์ไปตามแนวทางการทำการตลาดของตนเอง ซึ่งเป็นผลทำให้ภาษาเอชทีเอ็มแอลขาดความเป็นมาตรฐาน การแสดงผลบนโปรแกรมเว็บเบราว์เซอร์ต่างรุ่นมีผลลัพธ์ที่แตกต่างกัน ด้วยเหตุนี้ กลุ่มบริษัทผู้พัฒนาโปรแกรมเว็บเบราว์เซอร์ผู้ซึ่งมีส่วนได้ส่วนเสีย จึงได้หาทางออกโดยการตั้งองค์กรร่วมภายใต้ชื่อ “เวิลด์ไวด์เว็บ-คอนซอเทียม” หรือองค์กร “W3C” (WWWC: World Wide Web Consortium ) และได้ทำการกำหนดยกร่างภาษาเอชทีเอ็มแอล 3.2 (ฉบับร่าง) ร่วมกัน และ จากนั้น ได้มีการจัดพิมพ์เป็นคู่มืออ้างอิง (HTML Reference Specification) เผยแพร่เพื่อให้ใช้เป็นมาตรฐานโดยใช้ชื่อรุ่นภาษาเอชทีเอ็มแอล 3.2 (HTML 3.2)
* ปี พ.ศ. 2540-2541 ภาษาเอชทีเอ็มแอลได้รับการพัฒนาให้มีความสามารถเพิ่มขึ้นโดยมีการพัฒนาที่สำคัญคือการเพิ่มส่วนแท็กแบบเฟรมเซ็ท (Frame Set) และ เพิ่มประสิทธิภาพในการทำงานด้วยซีเอสเอส (CSS) ซึ่งเป็นภาษาส่วนการออกแบบ โดยประกาศฉบับสมบูรณ์ใช้รุ่นภาษาเอชที่เอ็มแอล 4.0 (HTML 4.0) และ ต่อมา ปี พ.ศ. 2542-2543 ภาษาเอชทีเอ็มแอลได้รับการพัฒนารูปแบบใหม่ที่เรียกว่าเอ็กซ์เอชทีเอ็มแอล (XHTML) ซึ่งรองรับการทำงานของภาษาเอ็กซ์เอ็มแอล (XML) ซึ่งเป็นภาษาส่วนกำหนดโครงสร้างข้อมูล โดยมีวัตถุประสงค์เพื่อขยายการทำงานของเว็บเพจไปยังอุปกรณ์อื่น โดยได้ประกาศให้เป็นรุ่นภาษาเอชทีเอ็มแอล 4.01 (HTML 4.01) ซึ่งถือว่าเป็นรุ่นที่ใช้งานยาวนาน
* ปี พ.ศ. 2557-2560 มีการใช้งานเอกสารเว็บเพจบนอุปกรณ์พกพาสูงขึ้นอย่างรวดเร็ว ภาษาเอชทีเอ็มแอล (HTML) มีการพัฒนาครั้งสำคัญ โดยมีการปรับเพิ่มชุดคำสั่งและหรือแท็กใหม่เพื่ออำนวยความสะดวกในการพัฒนามากขึ้น รองรับชนิดของการป้อนข้อมูลแบบใหม่ รองรับการทำงานแบบปรับเหมาะ (Responsibility) ตามขนาดจอภาพการแสดงผล โดยองค์กร “W3C” ได้ประกาศให้เป็นรุ่นภาษาเอชที่เอ็มแอล 5.0 (HTML 5.0) ในปี พ.ศ. 2559 มีปรับปรุงแก้ไขเพิ่มเติมเป็นรุ่นภาษาเอชทีเอ็มแอล 5.1 (HTML 5.1) และ ในปี พ.ศ. 2560 ก็ได้รับการปรับปรุงแก้ไขอีกครั้งเป็นรุ่นภาษาเอชทีเอ็มแอล 5.2 (HTML 5.2)