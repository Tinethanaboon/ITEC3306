## สรุป
* ภาษาเอชทีเอ็มแอล (HTML) เป็นภาษาคอมพิวเตอร์สำหรับการสร้างเอกสารบนเว็บ ปัจจุบันอยู่ภายใต้การกำหนดมาตรฐานขององค์กรที่ใช้ชื่อว่า “W3C” (World Wide Web Consortium) สำหรับการเริ่มต้นสร้างเว็บเพจโดยใช้ภาษาภาษาเอชทีเอ็มแอล จะต้องมีความเข้าใจ 2 ส่วน ได้แก่  ส่วนการเตรียมพัฒนาเว็บไซต์เพื่อให้บริการในรูปแบบเว็บเซิร์ฟเวอร์และเว็บไคลเอ็นต์ ประกอบด้วย การเตรียมไว้สำหรับเป็นพื้นที่ตำแหน่งเว็บไซต์ หรือ รูท (root) สำหรับตัวจำลองเซิร์ฟเวอร์ “XAMPP” จะอยู่ที่ห้อง “htdocs”  และการเตรียมโปรแกรมสำหรับตัวแก้ไขเอกสารเว็บเพื่อใช้ในการพัฒนา เช่น โปรแกรมที่ชื่อว่า “Notepad++” ซึ่งรองรับการเขียนคำสั่งภาษาเอชทีเอ็มแอล (HTML) และภาษาพีเอชพี (PHP) รวมทั้งภาษาสคริปต์อื่น ๆ นอกจากนี้ ผู้พัฒนาเว็บไซต์จะต้องมีความรู้พื้นฐานสำหรับการสร้างเอกสารเว็บเพจด้วยภาษาเอชทีเอ็มแอล (HTML) ซึ่งเป็นภาษาคอมพิวเตอร์ที่อาศัยการควบคุมการทำงานด้วยแท็ก (Tag) และการใช้งานแอตทริบิวต์ (Attribute) ที่ใช้สำหรับการกำหนดคุณสมบัติเพิ่มเติม  

* การสร้างเอกสารเอชทีเอ็มแอลจะเริ่มจากเปิดเขียนเอกสารด้วยแท็ก ```<HTML>…</HTML>``` ซึ่งภายในจะประกอบไปด้วย 2 ส่วน คือ แท็ก ```<HEAD>…</HEAD>``` (ส่วนหัวเอกสาร) และ แท็ก ```<BODY>…</BODY>``` (ส่วนตัวเอกสารเป็นส่วนที่แสดงผล) และสามารถสร้างคอมเมนท์เพื่อใช้เป็นคำอธิบายเพิ่มเติมในภาษาเอชทีเอ็มแอล โดยจะใช้แท็กเปิด-ปิด ```<! .... >``` นอกจากนี้ ภายในแท็ก ```<HEAD>…</HEAD>``` (ส่วนหัว) จะมีการใช้งานแท็กสำคัญ เช่น แท็ก ```<TITLE>…</TITLE>``` (บอกชื่อเรื่องของเอกสารเว็บ) และแท็ก ```<META…/>``` (ส่วนคำสั่งที่ใช้ในการจัดทำคลังบัญชีเนื้อหาของเว็บเพจ) ในส่วนการจัดการแสดงผลเนื้อหาจะจัดการไว้ในส่วนแท็ก ```<BODY>…</BODY>``` ได้แก่ การจัดการข้อความ การจัดการแสดงผลตาราง การจัดการแสดงผลภาพ และ การจัดการเกี่ยวกับลิงค์เชื่อมโยงบนเอกสารเอชทีเอ็มแอล นอกจากนี้ ผู้พัฒนาเว็บไวต์สามารถใช้งานแอตทริบิวต์ (Attribute) เพื่อกำหนดคุณสมบัติเพิ่มเติมกับแท็กที่ใช้ เช่น การกำหนดสีพื้นหลัง การกำหนดการจัดวาง การกำหนดความกว้าง กำหนดความสูง และ กำหนดขอบ ของภาพ เป็นต้น