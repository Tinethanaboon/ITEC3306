## ความรู้เบื้องต้นเกี่ยวกับภาษาพีเอชพี
ภาษาพีเอชพี (PHP) เป็นภาษาเขียนโปรแกรมบนเว็บไซต์ที่ได้รับความนิยมในปัจจุบัน โดย “PHP” ย่อมาจาก “Personal Home Page” หรือเรียกเป็นทางการว่า “PHP Hypertext Preprocessor” ภาษาพีเอชพี (PHP) ถูกพัฒนาโดยราสมัส เลอร์ดอร์ฟ (Rasmus Lerdorf) ที่ได้นำภาษาซี (C) มาพัฒนาเป็นเป็นโปรแกรมใหม่ที่สามารถแยกส่วนที่เป็นภาษาเอชทีเอ็มแอล (HTML) ออกจากส่วนที่เป็นภาษาซีซึ่งจะทำให้สามารถแยกการประมวลผลแล้วทำการสร้างโค้ดเอชทีเอ็มแอล (HTML) ขึ้นใหม่ เพื่อให้กลายไปเป็นภาษาประเภทการพัฒนาโปรแกรมบนเว็บและมีการเปิดเผยรหัสต้นฉบับ (Open Source) (สมศักดิ์ โชคชัยชุติกุล, 2550)

#### จุดเด่นของภาษาพีเอชพี
ภาษาพีเอชพีเป็นภาษาสคริปต์ที่สามารถสร้างระบบและแอปพลิเคชันบนเว็บไซต์ได้หลากหลาย ด้วยลักษณะและจุดเด่นที่สำคัญ (ธันยพัฒนา วงศ์รัตน์, 2556)
* โครงสร้างภาษาพีเอชพี (PHP) สามารถเรียนรู้ได้ง่ายโดยเฉพาะผู้ที่มีทักษะในการเขียนโปรแกรมอยู่บ้างแล้ว เนื่องจากโดยได้พัฒนาจากหลักของภาษาซี (C)
* สามารถเขียนแทรกเข้าไปร่วมหรือเป็นส่วนหนึ่งในโครงสร้างภาษาเอชทีเอ็มแอล (HTML) ซึ่งทำให้เว็บไซต์กลายเป็นไดนามิกเว็บ (Dynamic Web)
* สามารถทำงานกับข้อมูลโครงสร้างแบบอาเรย์ สามารถจัดการไฟล์ และติดต่อกับฐานข้อมูลได้ สามารถประมวลผลข้อมูลได้อย่างรวดเร็วโดยเฉพาะเมื่อใช้งานกับอาปาเช่เว็บเซิร์ฟเวอร์ (Apache Web Server)
* เป็นภาษาประเภทเปิดเผยรหัสต้นฉบับ (Open Source) จึงทำให้มีการพัฒนาเครื่องมือสนับสนุนการทำงานจำนวนมากและง่ายต่อการติดตั้งใช้งานง่าย
* รองรับการใช้งานแบบเชิงวัตถุ ซึ่งจะช่วยทำให้โปรแกรมให้มีความทันสมัย เนื่องจากเมื่อมีการพัฒนาปรับแก้คลาสต้นแบบ ตัววัตถุที่สร้างจากคลาสดังกล่าวจะมีการปรับเปลี่ยนไปด้วย โดยไม่ต้องเขียนโปรแกรมใหม่
* สามารถใช้ได้กับทุกระบบปฏิบัติการ ไม่ว่าจะเป็น ลีนุกซ์ (Linux) วินโดวส์ (Windows)
* สามารถใช้ได้กับเบราว์เซอร์ได้ทุกตัว ไม่ว่าจะเป็น อินเทอร์เน็ตเอ็กซ์พลอเรอร์ (Internet Explorer) กูเกิ้ลโครม (Googel Chorm) ไฟร์ฟอกซ์ (FireFox)

#### การทำงานของภาษาพีเอชพี
ภาษาพีเอชพี (PHP) มีการประมวลผลในฝั่งของเซิร์ฟเวอร์ หรือเรียกว่า เซิร์ฟเวอร์ไซด์ สคริปต์ (Server Side Script) ซึ่งไฟล์พีเอชพี (PHP) และข้อมูลต่าง ๆ จะถูกเก็บอยู่ในฝั่งของเว็บเซิร์ฟเวอร์ โดยเครื่องไคล์เอ็นต์ (Client) ร้องขอที่จะดูเว็บไซต์ในฝั่งของเว็บเซิร์ฟเวอร์ โดยเว็บเซิร์ฟเวอร์จะมีการติดตั้ง PHP interpreter ที่จะทำหน้าที่ในการแปลคำสั่งไฟล์พีเอชพี สคริปต์ (PHP  Script) ต่าง ๆ ที่ถูกเรียกดู แล้วส่งข้อมูลกลับไปให้เครื่องไคล์เอ็นต์ (Client) ของผู้ใช้ในรูปแบบภาษา HTML (เจริญศักดิ์ รัตนวราห และ ฐิสันต์ ทิพย์ศุภธนนท์, 2552)

<img src=img/ch03_01.png>

จากภาพภาษาพีเอชพี (PHP) มีลำดับการทำงาน ดังนี้
1. ผู้ใช้ทำการร้องขอเอกสารเว็บรูปแบบพีเอชพีผ่านส่วนเว็บไคลเอ็นต์โดยใช้โปรแกรมเว็บเบราว์เซอร์ ซึ่งโดยทั่วไปเอกสารพีเอชพีใช้ส่วนขยายของไฟล์เป็น “.php” แทน เพื่อให้เว็บเซอร์วิส (Web Service) แยกแยะว่าไฟล์เอกสารมีส่วนของการเขียนคำสั่งพีเอชพีเข้าไป
2. ในกรณีที่เอกสารเว็บมีการใช้งานในส่วนของการเขียนคำสั่งพีเอชพี จะทำให้ตัวเอกสารเว็บมีความต้องการที่จะประมวลผลส่วนคำสั่งพีเอชพี ดังนั้นเว็บเซิร์ฟเวอร์จะทำการเรียกใช้พีเอชพีเอนจิ้น (PHP Engine) มาประมวลผลคำสั่งให้
3. ในกรณีที่มีการใช้คำสั่งพีเอชพีเป็นส่วนของการติดต่อระบบฐานข้อมูล เช่น มีการเลือกใช้งานตารางข้อมูล ภาษาพีเอชพีจะมีการเชื่อมต่อกับระบบฐานข้อมูลเพื่อร้องขอผลลัพธ์ดังกล่าวเพื่อให้ส่งกลับมายังเว็บเซิร์ฟเวอร์ และนำมาแสดงผลด้วยคำสั่งพีเอชพีตามรูปแบบที่กำหนด
4. เมื่อเอกสารพีเอชพีถูกประมวลเรียบร้อยแล้ว เว็บเซิร์ฟเวอร์จะส่งผลลัพธ์กลับไปให้กับเว็บเบราว์เซอร์ในรูปของเอกสารเอชทีเอ็มแอล (HTML) เพื่อแสดงผลลัพธ์ตามที่เว็บเบราว์เซอร์ร้องขอมา

#### การปรับแต่งไฟล์ตั้งค่าให้กับการทำงานของภาษาพีเอชพี
หลังจากได้ทำการติดตั้งชุดจำลองเว็บเซิร์ฟเวอร์ไม่ว่าจะเป็นแอปเซิร์ฟ (AppServe) หรือ เอ็กซ์-แซม (XAMMP) เรียบร้อยแล้ว ผู้พัฒนาสามารถตั้งค่าส่วนของภาษาพีเอชพี (PHP) จากไฟล์ที่ชื่อ “php.ini” สามารถเข้าได้จาก XAMPP control panel

<img src=img/ch03_02.png>

ตัวอย่างไฟล์ตั้งค่า

<img src=img/ch03_03.png>

คลิก --> [ตัวอย่างไฟล์ php.ini](ini/php.ini)
มีรายละเอียดการตังค่าที่สำคัญเบื้องต้น ดังนี้
* display_errors = on 
ให้แสดงความผิดพลาดของคำสั่งพีเอชพี โดยในขณะพัฒนาควรตั้งค่าเป็นแบบเปิด (on) แต่เมื่อนำเว็บไซต์ไปใช้งานจริงควรปรับค่าเป็นแบบปิด (off)
* max_execution_time = 30
กำหนดเวลาสูงสุดในการประมวลผลคำสั่งพีเอชพี (PHP) ควรตั้งให้เหมาะสมกับลักษณะงาน เช่น ถ้าเป็นงานที่ต้องประมวลผลข้อมูลจำนวนมากควรปรับเวลาเพิ่มขึ้น โดยตัวเลขที่กำหนเมีหน่วยเป็นวินาที
* register_globals = off
กำหนดให้ตัวแปรแบบสาธารณะที่สร้างขึ้นถูกส่งค่าผ่านฟอร์มไปแบบอัตโนมัติด้วยหรือไม่ ใช้สำหรับบางลักษณะงานซึ่งอาจต้องการส่งค่าซึ่งโดยทั่วไปควรกำหนดเป็นแบบปิด (off) 
* post_max_size = 8M
กำหนดให้สูงสุดที่สามารถส่งค่าบนฟอร์มได้ ในบางระบบผู้ผุ้ใช้สามารถปรับเพิ่มขนาดได้หากต้องมีการอัปโหลดข้อมูลขนาดใหญ่ขึ้นโดยควรจะปรับให้สัมพันธ์กับ max_execution_time