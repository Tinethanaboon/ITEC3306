## สรุป
* ภาษาพีเอชพี (PHP) เป็นภาษาที่ใช้ในการพัฒนาโปรแกรมบนเว็บ โดยมีการทำงานฝั่งเว็บเซิร์ฟเวอร์ ซึ่งถูกออกแบบมาให้เป็นภาษาประเภทสคริปต์ที่ผู้พัฒนาสามารถเขียนโปรแกรมแทรกเข้าไปทำงานร่วมกับภาษาเอชทีเอ็มแอล (HTML) ได้ ซึ่งในการเขียนโปรแกรมโดยใช้ภาษาพีเอชพีที่แทรกไปในเอกสารเว็บต้องมีส่วนของการเปิด-ปิดแท็กพีเอชพี เช่น ```<?php … ?>``` เพื่อบอกส่วนของการเขียนคำสั่งด้วยภาษาพีเอชพี และไฟล์เอกสารจะต้องใช้ส่วนขยาย ```“.php”``` การเขียนภาษาพีเอชพีอาจจะต้องมีการเขียนคำอธิบายหรือคอมเมนท์ในเอกสารเว็บภายใต้แท็กพีเอชพี ซึ่งรูปแบบการคอมเมนท์มี 2 แบบได้แก่ การคอมเมนท์แบบบรรทัดเดียวซึ่งจะใช้สัญลักษณ์คำสั่ง ```//``` วางไว้หน้าคำอธิบาย และ การคอมเมนท์แบบหลายบรรทัดโดยจะใช้สัญลักษณ์คำสั่งเปิด-ปิด คำอธิบาย คือ ```/* ... */```  ส่วนคำสั่งพื้นฐานที่ใช้ในการแสดงผลข้อมูลบนเว็บ ไดแก่ คำสั่ง ```echo``` นอกจากนี้ การใช้งานตัวแปรในภาษาพีเอชพี จะประกาศตัวแปรโดยตั้งชื่อขึ้นต้นด้วยสัญลักษณ์ “$” เสมอ ในการประกาศใช้งานตัวแปรของภาษาพีเอชพีจะต้องระบุค่าของตัวแปรไปพร้อมทีเดียว ในส่วนของการดำเนินการทางคณิตศาสตร์ในภาษาพีเอชพี จะใช้สัญลักษณ์แบบเดียวกับภาษาคอมพิวเตอร์ทั่วไป ได้แก่ บวก แทน ```“+”``` ลบ แทน ```“-”``` คูณ แทน ```“*”``` หาร แทน ```“/”``` และ หารเอาเศษ แทนด้วย ```“%”``` สำหรับการดำเนินการต่อประโยคจะใช้สัญลักษณ์คำสั่งแทนด้วย ```“.”``` ซึ่งทำหน้าที่เป็นตัวเชื่อมประโยคหรือตัวแปร

* การสร้างเงื่อนไขทางเลือก มีลักษณะคล้ายกับภาษาคอมพิวเตอร์อื่น ๆ โดยจะมีรูปแบบโครงสร้างการเขียนเพื่อสร้างเงื่อนไขทางเลือก 4 แบบ ได้แก่ แบบ ```if()``` (สร้างทางเลือกเดียว) แบบ ```if()…else``` (สร้างสองทางเลือก) แบบ ```if()…elseif()…else``` (สร้างหลายทางเลือก) และ แบบ ```switch()…case``` (สร้างหลายทางเลือกแบบสวิตซ์) นอกจากนี้ การเขียนโปรแกรมวนรอบทำซ้ำในภาษาพีเอชพี สามารถเขียนโครงสร้างได้หลายแบบขึ้นอยู่กับวัตถุประสงค์ใช้งานแต่ของแต่ละโครงสร้าง ประกอบด้วย แบบ ```for()``` (กำหนดวิธีการวนรอบ 3 ส่วน) แบบ ```while()``` (ตรวจสอบเงื่อนไขก่อนวนรอบ) แบบ ```do…while()``` (ทำก่อนแล้วตรวจสอบเงื่อนไขภายหลัง) และ แบบสุดท้าย คือ ```foreach()``` เป็นโครงสร้างที่นิยมนำไปใช้งานกับข้อมูลแบบอาเรย์ ในด้านฟังก์ชันในภาษาพีเอชพี จำแนกได้ 2 ลักษณะ ได้แก่ ส่วนฟังก์ชันที่มาพร้อมกับภาษาพีเอชพีซึ่งสามารถเรียกใช้งานได้ทันที เช่น ```print()```, ```printf()```, ```print_r()```, ```number_format()```, ```sort()```, ```max()```, ```min()```, ```count()```, ```list()```, ```each()``` และ ```ran()``` เป็นต้น และ ฟังก์ชันที่เป็นการเขียนขึ้นมาใช้งานโดยตัวผู้พัฒนาเอง โดยการเขียนฟังก์ชันขึ้นมาใช้งานจะมีวัตถุประสงค์เพื่อให้เกิดความสะดวกและง่ายต่อการเรียกใช้และการแก้ไขโปรแกรมในอนาคต