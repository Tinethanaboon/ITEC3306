## การสร้างฐานข้อมูลและตารางด้วยพีเอชพีมายแอดมิน
โดยหลังจากติดตั้งชุดจำลองเว็บเซิร์ฟเวอร์และเรียกรันเว็บเซอร์วิสแล้ว ผู้พัฒนาสามารถเรียกเปิดใช้งานแอปพลิเคชันเอชพีมายแอดมิน ผ่านโปรแกรมเว็บเบราว์เซอร์ได้จากลิงค์ http://localhost/phpmyadmin/ 

#### การสร้างฐานข้อมูลด้วยพีเอชพีมายแอดมิน

<img src=img/ch04_23.png>

จากภาพแสดงลำดับขั้นตอนการสร้างฐานข้อมูลของพีเอชพีมายแอดมิน (PHPmyAdmin) ดังนี้
1. คลิกปุ่ม “New” ด้านแถบรายการฐานข้อมูล เพื่อสร้างฐานข้อมูลใหม่
2. พิมพ์ชื่อฐานข้อมูลในช่อง “Create database” ตัวอย่างเช่น “db_shop” 
3. คลิกปุ่ม “Create” เพื่อสร้างฐานข้อมูลที่ชื่อ “db_shop”

#### การสร้างะตารางด้วยพีเอชพีมายแอดมิน
เมื่อทำการสร้างฐานข้อมูลทดสอบ ชื่อ “db_shop” เสร็จเรียบร้อย ขั้นตอนต่อไปจะเป็นการสร้างตารางข้อมูล

<img src=img/ch04_24.png>

จากภาพ แสดงลำดับขั้นตอนการสร้างฐานข้อมูลของพีเอชพีมายแอดมิน (PHPmyAdmin) ดังนี้
1. คลิกเลือกฐานข้อมูล ในที่นี้ ให้เลือกฐานข้อมูล “db_shop” ที่สร้างไว้ในตอนแรก
2. พิมพ์ชื่อฐานตารางสินค้า โดยตั้งชื่อว่า “Products” ในช่อง “Name” และ กำหนดจำนวนเขตข้อมูลเท่ากับ 6 ในช่อง “Number of column”
3. คลิกปุ่ม “Go” เพื่อไปยังส่วนกำหนดคุณสมบัติของตาราง
4. กำหนดคุณสมบัติตารางสินค้า ตามคอลัมน์ที่กำหนด ดังนี้	 
* 4.1 ชื่อเขตข้อมูล (Name) ให้ระบุรายการชื่อเขตข้อมูลทั้ง 6 แถว ได้แก่ รหัสสินค้า (ProductID) ชื่อสินค้า (ProductName) รหัสผู้ผลิต (SupplierID) รหัสประเภทสินค้า (CategoryID) หน่วยนับ (Unit) และ ราคา (Price) ตามลำดับ
* 4.2 ชนิดข้อมูล (Type) ระบุให้ตรงกับข้อมูลที่ต้องการจัดเก็บ (ดูคำอธิบายชนิดข้อมูลเบื้องต้นตามตารางที่ 4.5) 
* 4.3 ความกว้าง/ค่า (Length/Values) ให้ระบุขนาดที่รองรับการจัดเก็บโดยทั่วไปนิยมระบุเฉพาะข้อมูลประเภทข้อความ (VARCHAR) ส่วนชนิดตัวเลข เช่น จำนวนเต็ม (INT) ระบบจะกำหนดให้ตามชนิดที่ผู้ใช้เลือก 
* 4.4 กำหนดดัชนี (Index) จะกำหนดในส่วนของเขตข้อมูลที่จะใช้เป็นคีย์หลัก (Primary Key) ซึ่งเป็นเขตข้อมูลที่ห้ามมีค่าซ้ำ และตารางข้อมูลจะต้องมีการกำหนดคีย์หลักไว้ อย่างน้อย 1 เขตข้อมูลเสมอ 
* 4.5 กำหนดค่าแบบเพิ่มเลขอัตโนมัติ (A_I แทน Auto Increment) ส่วนใหญ่จะกำหนดไว้ที่เขตข้อมูลที่จะใช้เป็นคีย์หลัก (Primary Key) ซึ่งต้องมีชนิดเป็นตัวเลขจำนวนเต็ม อาทิ INT โดยในการเพิ่มข้อมูลระบบจะจัดค่าในส่วนเขตข้อมูลนี้ให้อัตโนมัติ
5. คลิกปุ่ม “Save”  เมื่อกำหนดคุณสมบัติตารางเสร็จสิ้น

**ตัวอย่างชนิดข้อมูลของมายเอสคิวแอล (MySQL)**
* ```VARCAHR เป็นชนิดข้อความ ตัวอย่างการกำหนด เช่น ProductName VARCHAR(150)```
* ```INT/BIGINT	เป็นชนิดจำนวนเต็ม ตัวอย่างการกำหนด เช่น  ProductID INT(11)```
* ```FLOAT/DOUBLE เป็นชนิดจำนวนจริง	ตัวอย่างการกำหนด เช่น  Price FLOAT```
* ```TIMESTAMP เป็นชนิดค่าเวลาของเครื่องเซิร์ฟเวอร์	ตัวอย่างการกำหนด เช่น TimeRecord TIMESTAMP```


#### แถบเมนูจัดการตารางของพีเอชพีมายแอดมิน

<img src=img/ch04_25.png>

แถบเมนูจัดการตารางของพีเอชพีมายแอดมิน (PHPmyAdmin) ที่ประกอบด้วยแถบเมนูทำงาน ดังต่อไปนี้
* แถบเปิด หรือ แถบเบราว์ (Browse) เป็นการเปิดดูระเบียนข้อมูลในตารางเป้าหมาย พีเอชพีมายแอดมิน (PHPmyAdmin) จะเรียกประมวลผลด้วยคำสั่งเลือก (SELECT) และแสดงรายการระเบียนออกมา ซึ่งผู้ใช้สามารถคลิก “Edit” (หรือ สัญลักษณ์รูปดินสอ) เพื่อแก้ไขข้อมูลในระเบียนได้
* แถบโครงสร้าง (Structure) เป็นการแสดงรายการโครงสร้างเขตข้อมูลของตารางซึ่งผู้ใช้สามารถคลิก “Edit” (หรือ สัญลักษณ์รูปดินสอ) เพื่อแก้ไข เพื่อการกำหนดเปลี่ยนแปลงแก้ไขคุณสมบัติของตารางเพิ่มเติมได้
* แถบเอสคิวแอล (SQL) เป็นแถบที่ผู้ใช้สามารถพิมพ์คำสั่งภาษาเอสคิวแอล (SQL) เพื่อสั่งการให้ระบบประมวลผลข้อมูลตามคำสั่งเอสคิวแอลที่เขียนได้
* แถบค้นหา (Search) เป็นแถบสำหรับกำหนดเงื่อนไขในการค้นหาข้อมูลในตารางเป้าหมาย โดยพีเอชพีมายแอดมิน (PHPmyAdmin) จะเรียกไปประมวลผลด้วยคำสั่งเลือก (SELECT) ตามเงื่อนไขที่ได้กำหนด
* แถบแทรก (Insert) เป็นแถบสำหรับช่วยในการเพิ่มระเบียนข้อมูลไปยังตารางเป้าหมาย โดยพีเอชพีมายแอดมิน (PHPmyAdmin) จะเรียกไปประมวลผลด้วยคำสั่งแทรก (INSERT) ข้อมูลจากฟอร์มข้อมูลที่ผู้ใช้กำหนด
* แถบนำออก (Export) เป็นแถบสำหรับการนำออกตารางข้อมูลเป้าหมาย โดยสามารถนำออกเป็นรูปแบบต่าง ๆ เช่น ไฟล์ csv เป็นต้น
* แถบนำเข้า (Import) เป็นแถบสำหรับการนำเข้าตารางข้อมูลจากไฟล์เอกสารภายนอก ซึ่งอาจจะอยู่ในรูปแบบต่าง ๆ เช่น ไฟล์ csv เป็นต้น
* แถบไพรวิเลจส์ (Privileges) เป็นแถบสำหรับกำหนดสิทธิการใช้งานของบัญชีรายชื่อผู้ใช้ระบบฐานข้อมูล
* แถบการดำเนินการ (Operations) เป็นแถบสำหรับจัดการตารางในฐานข้อมูล ไม่ว่าจะเป็นการย้ายตารางไปฐานข้อมูลอื่น การเปลี่ยนแปลงชื่อตารางข้อมูล การทำสำเนาตารางข้อมูล และการลบตารางข้อมูล
* แถบติดตาม (Tracking) เป็นแถบสำหรับการบันทึกติดตามรุ่น (Version) ของตารางข้อมูลเป้าหมาย ที่ผู้ใช้มีการเปลี่ยนแปลงในแต่ละรุ่น
* แถบทริกเกอร์ (Tricggers) เป็นแถบสำหรับการสร้างทริกเกอร์ ซึ่งจะใช้สำหรับการทำงานอัตโนมัติ เมื่อมีการเรียกใช้คำสั่งแทรก (INSERT) คำสั่งปรับปรุง (UPDATE) หรือ คำสั่งลบ (DELETE) มายังตารางเป้าหมาย โดยสามารถสั่งให้ดำเนินการได้ 2 แบบ คือ ก่อน (BEFORE) และ หลัง (AFTER) การเกิดเหตุการณ์ก็ได้ ตัวอย่างการประยุกต์ใช้ทริกเกอร์ เช่น เพื่อความสะดวกเมื่อมีการลบรายการในแฟ้มสั่งซื้อ (Orders) อาจจะสร้างทริกเกอร์ให้ไปลบรายการในแฟ้มรายการสั่งซื้อด้วย (OrderDetails) เป็นต้น

---
#### [<< หน้าก่อนหน้า](0402.md) | [หน้าเลือกหัวข้อ](README.md) | [หน้าต่อไป >>](0404.md)
---