## โครงสร้างและแบบจำลองฐานข้อมูล 
#### โครงสร้างข้อมูล
โครงสร้างข้อมูลเป็นรูปแบบที่ใช้สำหรับการจัดเก็บข้อมูลไว้ในระบบคอมพิวเตอร์เพื่อให้สามารถจัดการและเรียกใช้งานได้อย่างมีประสิทธิภาพ โดยทั่วไปมีโครงสร้างการจัดระเบียบ (เทพฤทธิ์ บัณฑิตวัฒนาวงศ์, 2554) ดังนี้
* บิต (Bit) คือ หน่วยของข้อมูลที่ใช้ในการทำงานในระบบของคอมพิวเตอร์ที่เล็กที่สุด โดยมีที่มาจากสถานะของสัญญาณไฟฟ้าซึ่งจะแทนค่าด้วยตัวเลข 0 หรือ 1 
* ไบท์ (Byte) คือ หน่วยของข้อมูลที่มาจากการนำบิต (Bit) มาเรียงต่อกัน โดย 8 บิต จะมีขนาดเท่ากับ 1 ไบท์ เพื่อใช้แทนข้อมูลระดับอักขระหรือตัวอักษร ซึ่งเป็นข้อมูลขนาดเล็กที่สุดที่สามารถนำไปใช้ในการสื่อความหมายข้อมูลได้
* เขตข้อมูล (Field) เป็นการนำตัวอักขระตั้งแต่หนึ่งตัวขึ้นไปมาประกอบกัน เพื่อสื่อความหมายอย่างใดอย่างหนึ่ง เช่น เกรด อายุ ชื่อ และ หมายเลขโทรศัพท์ เป็นต้น
* ระเบียน (Record) เป็นการรวมหลาย ๆ เขตข้อมูล (Field) ที่เกี่ยวข้องกันมาจัดให้อยู่ในรูปโครงสร้างระเบียน เช่น โครงสร้างระเบียนลูกค้าประกอบด้วย รหัสลูกค้า ชื่อ-นามสกุล 
ที่อยู่ เบอร์ติดต่อ และ อีเมล เป็นต้น
* แฟ้ม (File) เป็นการรวบรวมระเบียน (Record) หรือรายการทั้งหมดมาจัดเก็บให้อยู่ในรูปแบบโครงสร้างแบบแถว (Row) โดยกำหนดให้มีหลักหรือคอลัมภ์ (Column) เป็นรายการของเขตข้อมูล (Field) เช่น แฟ้มลูกค้า แฟ้มสินค้า แฟ้มการขาย เป็นต้น
* ฐานข้อมูล (Database) เป็นการรวมแฟ้ม (File) ที่เกี่ยวข้องกันอย่างเป็นระบบโดยอาศัยหลักความสัมพันธ์ อาทิ แฟ้มลูกค้า แฟ้มสินค้า และแฟ้มการขาย ถูกจัดอยู่ในฐานข้อมูลเดียวกัน และมีความเกี่ยวข้องกันคือ การขายเกิดจากลูกค้ามีการสั่งซื้อสินค้า เป็นต้น

#### แบบจำลองฐานข้อมูล
ฐานข้อมูล (Database) เป็นแหล่งรวมข้อมูลจากที่ต่าง ๆ และถูกจัดเก็บไว้อย่างมีระบบภายในฐานข้อมูลชุดเดียวกัน (Ramakrishnan and Gehrke, 2009) ซึ่งข้อมูลที่เก็บอยู่ในฐานข้อมูลต้องมีการบริหารจัดการที่ดีเพื่อที่จะสามารถตอบสนองการใช้งานได้อย่างมีประสิทธิภาพ ลดความซ้ำซ้อนและความขัดแย้งของข้อมูลได้ การอธิบายถึงโครงสร้างข้อมูลในฐานข้อมูลจะต้องใช้แบบจำลองฐานข้อมูลในการนำเสนอ ซึ่งแบบจำลองฐานข้อมูลสามารถจำแนกได้ (กิตติ ภักดีวัฒนะกุล และจำลอง ครุอุตสาหะ, 2550) ดังนี้
* แบบจำลองฐานข้อมูลแบบลำดับชั้น (Hierarchical Database Model) เป็นฐานข้อมูลที่มีการจัดการแฟ้ม (File) โดยกำหนดความสัมพันธ์ที่ระเบียน (Record) ในรูปแบบโครงสร้างต้นไม้ (Tree Structure) ซึ่งเป็นโครงสร้างที่แตกออกเป็นกิ่งก้านสาขาคล้ายกับลักษณะความสัมพันธ์แบบพ่อ-ลูก โดยลูกจะมีพ่อที่อยู่ลำดับชั้นบนได้เพียงรายการเดียวเท่านั้น
* แบบจำลองฐานข้อมูลแบบเครือข่าย (Network Database Model) เป็นแบบจำลองฐานข้อมูลที่มีลักษณะคล้ายกับแบบจำลองฐานข้อมูลแบบลำดับชั้น คือ มีการกำหนดความสัมพันธ์ที่ระเบียน (Record) คล้ายกับโครงสร้างต้นไม้ แต่ระดับชั้นที่อยู่เหนือกว่าจะปรับให้สามารถมีความเชื่อมโยงได้หลายแฟ้ม
* แบบจำลองฐานข้อมูลเชิงสัมพันธ์ (Relational Database Model) เป็นรูปแบบการจัดเก็บข้อมูลแบบแฟ้ม (File) ที่ประกอบไปด้วยโครงสร้างของแถว (Row) ซึ่งเป็นรายละเอียดของระเบียน (Record) และคอลัมน์ (Column) เป็นตัวกำหนดรายการแอตทริบิวต์ (Attribute) ซึ่งแอตทริบิวต์จะมีการสร้างความสัมพันธ์กับแอตทริบิวต์อื่นในแฟ้มข้อมูลเดียวกันหรือต่างแฟ้มข้อมูลผ่านคีย์แอตทริบิวต์ (Key) โดยในปัจจุบัน แบบจำลองฐานข้อมูลเชิงสัมพันธ์ถูกใช้งานกับระบบจัดการฐานข้อมูลดีบีเอ็มเอส (DBMS)
* แบบจำลองฐานข้อมูลเชิงวัตถุ (Object-Oriented Database Model) เป็นการจัดเก็บข้อมูลซึ่งให้ความสำคัญกับวัตถุ (Object) โดยจะมองว่าวัตถุที่มีลักษณะคล้ายกันควรมีการจัดประเภทให้อยู่ในกลุ่มเดียวกันและควรมีต้นแบบมาจากแหล่งเดียวกันและเรียกว่า “คลาส” (Class) ซึ่งคลาสจะถูกออกแบบให้รวมสองส่วนอยู่ด้วยกัน ได้แก่ ส่วนของข้อมูลอยู่ในรูปของ
แอตทริบิวต์ (Attribute) และ ส่วนของคำสั่งที่เรียกว่า “เมธอต” (Method) 

#### ชนิดของความสัมพันธ์ข้อมูล
แฟ้มข้อมูลจะมีการเชื่อมโยงข้อมูลที่มีความสัมพันธ์หรือเกี่ยวข้องเข้าไว้ด้วยกัน โดยความสัมพันธ์ของข้อมูลสามารถแบ่งออกเป็น 3 ชนิด (Elmasri and Navathe, 2011) ดังนี้
* ความสัมพันธ์แบบหนึ่งต่อหนึ่ง (One to One) เป็นความสัมพันธ์ระหว่างข้อมูลหนึ่งกับข้อมูลอีกอันหนึ่ง โดยจะใช้สัญลักษณ์ “1-1” แทนความสัมพันธ์ระหว่างแฟ้มข้อมูล ตัวอย่างเช่น รัฐมนตรีว่าการกับกระทรวง โดยรัฐมนตรีว่าการกระทรวงสามารถว่าการได้เพียงกระทรวงเดียวเท่านั้น
* ความสัมพันธ์แบบหนึ่งต่อกลุ่ม (One to Many) เป็นความสัมพันธ์ระหว่างข้อมูลหนึ่งกับข้อมูลอีกหลายอัน โดยจะใช้สัญลักษณ์ “1-M” แทนความสัมพันธ์ระหว่างแฟ้มข้อมูล ตัวอย่างเช่น ลูกค้ากับการสั่งซื้อ โดยที่ลูกค้าคนนึงสามารถสั่งซื้อสินค้าได้หลายครั้ง
* ความสัมพันธ์แบบกลุ่มต่อกลุ่ม (Many to Many) เป็นความสัมพันธ์ระหว่างข้อมูลหลายสิ่งกับข้อมูลหลายสิ่ง โดยจะใช้สัญลักษณ์ “M-M” หรือ “M-N” แทนความสัมพันธ์ระหว่างแฟ้มข้อมูล ตัวอย่างเช่น สินค้ากับลูกค้า โดยสินค้าแต่ละรายการสามารถสั่งจองได้จากลูกค้าหลาย ๆ คน เป็นต้น 

#### ตัวอย่างฐานข้อมูลเชิงธุรกิจ
การฝึกปฏิบัติการเขียนโปรแกรมบนเว็บติดต่อฐานข้อมูลจะใช้ภาษาเอสคิวแอล (SQL Language) เพื่อเรียนรู้โครงสร้างคำสั่งและการใช้งานภาษาเอสคิวแอล โดยตัวอย่างของฐานข้อมูลทดสอบของเว็บไซต์ออนไลน์ https://www.w3schools.com ดังภาพ

<img src=img/ch04_01.png>
ที่มา: https://www.w3schools.com/sql/ (ออนไลน์, 2561)

แผนภาพความสัมพันธ์ของตารางข้อมูลทดสอบ ประกอบไปด้วยความสัมพันธ์เป็นแบบหนึ่งต่อกลุ่ม จำนวน 7 ความสัมพันธ์ ได้แก่
* ลูกค้าสามารถสั่งซื้อสินค้าได้หลายคำสั่งซื้อ
* พนักงานสามารถรับสั่งซื้อได้หลายคำสั่งซื้อ
* ตัวแทนขนส่งสามารถขนส่งได้ในหลายคำสั่งซื้อ
* หนึ่งคำสั่งซื้อสามารถซื้อได้หลายรายการสินค้า
* ผู้ผลิตสามารถผลิตได้ในหลายรายการสินค้า
* หนึ่งประเภทสินค้าสามารถมีได้ในหลายรายการสินค้า