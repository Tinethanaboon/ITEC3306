## แพลตฟอร์มการสร้างเว็บออนไลน์
แพลตฟอร์มการสร้างเว็บออนไลน์ ตัวอย่าง เช่น

<img src=img/ch09_07.png>
ที่มา: https://www.makewebeasy.com/ (ออนไลน์, 2561)

<img src=img/ch09_08.png>
ที่มา: https://www.wix.com/ (ออนไลน์, 2561)

การสร้างเว็บออนไลน์เป็นอีกทางเลือกที่ดีอย่างหนึ่งของผู้ประกอบการธุรกิจประเภทธุรกิจส่วนตัว หรือธุรกิจขนาดเล็กถึงขนาดกลาง เพราะสามารถสร้างเว็บไซต์ได้ง่าย รวดเร็ว มีค่าใช้จ่ายในการวางระบบไม่แพง และผู้ที่ไม่มีความรู้เกี่ยวกับภาษาคอมพิวเตอร์ก็สามารถใช้งานระบบนี้ได้ โดยแพลตฟอร์มการสร้างเว็บออนไลน์โดยส่วนใหญ่จะเตรียมระบบหลังบ้าน (Back-office) ซึ่งเป็นระบบที่จะช่วยให้ผู้ใช้ที่ทำหน้าที่เป็นผู้ดูแลเว็บไซต์สามารถทำการออกแบบหรือจัดการเนื้อหา ข่าวสาร รวมทั้งเงื่อนไขต่าง ๆ ที่เกี่ยวของกับการทำงานของเว็บไซต์ เพื่อให้ได้ส่วนแสดงลหน้าบ้าน (Front-office) ซึ่งเป็นส่วนหน้าเว็บที่ให้บริการสำหรับลูกค้าที่ตรงกับความต้องการทางธุรกิจ


โดยในที่นี้จะขอยกตัวอย่างโดยใช้แพลตฟอร์มการสร้างเว็บออนไลน์ ที่ชื่อว่า “MakeWebEasy” https://www.makewebeasy.com/ ดังภาพ

<img src=img/ch09_01.png>

ผู้ที่ใช้งานครั้งแรกให้คลิกที่ปุ่ม “สร้างเว็บฟรี” จะปรากฏช่องสำหรับกรอกอีเมล และ กำหนดรหัสผ่าน แล้วคลิกปุ่ม “สมัครสมาชิก”

<img src=img/ch09_02.png>

จากภาพ แสดงส่วนการกำหนดชื่อเว็บไซต์ ซึ่งชื่อดังกล่าวจะอยู่ภายใต้โดเมนของเว็บที่ใช้สร้าง เช่น ชื่อ “thai2net” จะถูกนำไปกำหนดเป็นเว็บไซต์ “thai2net.makewebeasy.com” ทำการใส้ข้อมูลเบอร์โทรศัพท์ติดต่อและภาษาแสดงผลหลักที่ใช้ให้เรียบร้อย จากนั้นให้คลิกปุ่ม “สร้างเว็บไซต์” ระบบจะทำการเตรียมข้อมูลพื้นฐานสำหรับจัดการหลังบ้านให้ ดังภาพ

<img src=img/ch09_03.png>

ขั้นตอนการเตรียมข้อมูลพื้นฐานสำหรับเว็บไซต์ เมื่อระบบดำเนินการเสร็จสิ้นจะนำผู้ใช้เข้าสู่ระบบการจัดการหลังบ้าน ดังภาพ

<img src=img/ch09_04.png>

แสดงระบบหลังบ้านของแพลตฟอร์มการสร้างเว็บออนไลน์ “MakeWebEasy” โดยในเบื้องต้น ผู้ใช้จะต้องใส่ข้อมูลและตั้งค่าพื้นฐานต่าง ๆ ตัวอย่างเช่น 
อัพโหลดโลโก้ การเพิ่มเพจ หรือ จัดการเพจ การเพิ่มวิดเจ็ตในหน้าหลัก การตั้งค่าการชำระเงิน การเพิ่มเนื้อหาใหม่ การปรับแต่งเว็บไซต์ให้ติดอันดับการค้นหา (SEO: Search Engine Optimization) และการตั้งอีเมลรับข้อมูลการติดต่อ เป็นต้น

โดยทั่วไป ระบบหลังบ้านของแพลตฟอร์มการสร้างเว็บออนไลน์ จะประกอบไปด้วยการจัดการ 2 ส่วนหลัก ได้แก่ 

* ส่วนการออกแบบ 

<img src=img/ch09_05.png>

แสดงระบบหลังบ้านส่วนการออกแบบของแพลตฟอร์มการสร้างเว็บออนไลน์ “MakeWebEasy” ซึ่งผู้ใช้สามารถเลือกจัดการแก้ไขได้ทั้งมุมมองออกแบบ (ด้านขวา) และ รายการออกแบบ (ฝั่งเมนูด้านซ้าย) ทั่วไปส่วนการออกแบบจะประกอบไปด้วย การปรับเทมเพลต การจัดการหน้าหลัก การจัดการส่วนบน ส่วนของเนื้อหา ส่วนด้านข้าง ส่วนด้านล่าง รูปแบบหน้าเว็บเพจ และ การปรับแต่งอื่น ๆ ตามที่ระบบกำหนดไว้ให้ จากภาพกำลังอยู่ในส่วนกับปรับเปลี่ยนภาพพื้นหลังและสีพื้นหลังของเว็บ

* ส่วนการจัดการเว็บ 

<img src=img/ch09_06.png>

แสดงระบบหลังบ้านส่วนจัดการเว็บของแพลตฟอร์มการสร้างเว็บออนไลน์ “MakeWebEasy” เป็นส่วนที่เกี่ยวข้องกับข้อมูลของเว็บ ซึ่งผู้ใช้สามารถเลือกส่วนต่าง ๆ ได้ ตัวอย่างเช่น ข้อมูลบทความ ข้อมูลสินค้า อี-คอมเมิร์ซ (E-commerce) ข้อมูลการติดต่อ 
แกลเลอรี ข้อมูลลูกค้า การปรับแต่งเว็บไซต์ให้ติดอันดับการค้นหา (SEO: Search Engine Optimization)  แบบฟอร์มออนไลน์ กล่องเก็บไฟล์ รายงานสถิติเว็บ ฟีเจอร์และการตั้งค่าอื่น ๆ ที่ระบบเว็บมีให้ เป็นต้น

#### ข้อจำกัด
แพลตฟอร์มกลุ่มการสร้างเว็บออนไลน์มักมีข้อจำกัดด้านการใช้งานหลายด้าน ไม่ว่าจะเป็น การจำกัดพื้นที่เว็บไซต์และปริมาณข้อมูล เช่น จำนวนหน้าเพจ จำนวนบทความ จำกัดจำนวนสินค้า จำนวนสมาชิก เป็นต้น และมีการจำกัดฟังก์ชันการใช้งานบางส่วน เช่น ระบบห้องสนทนา (Chat Room) ระบบไลน์ (Line) โปรโมชั่น (Promotion) และระบบรหัสส่วนลด (Promotion Code) เป็นต้น

---
#### [หน้าเลือกหัวข้อ](README.md) | [หน้าต่อไป >>](0902.md)
---