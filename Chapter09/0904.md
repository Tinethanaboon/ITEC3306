## กูเกิลแอปส์
กูเกิลแอปส์เป็นรูปแบบการให้บริการแบบคลาวด์เทคโนโลยีที่มีการแบ่งปันทรัพยากร การประมวลผล และการจัดเก็บข้อมูลร่วมกัน กูเกิลมีการพัฒนารูปแบบบริการที่หลากหลายเรียกว่า กูเกิลแอปส์ (Google Apps) เพื่อตอบสนองต่อความต้องการของผู้ใช้ในหลายด้าน ไม่ว่าจะเป็นกูเกิลไดร์ฟ (Google Drive) กูเกิลด๊อกส์ (Google Docs) กูเกิลชีต (Googel Sheet) กูเกิลปฏิทิน (Google Calendar) รวมถึงการสร้างเว็บไซต์ (Googel Site) และการสร้างแบบฟอร์มออนไลน์ (Google Form) ด้วย ซึ่งในส่วนนี้จะอธิบายกูเกิลแอปส์ที่สามารถใช้พัฒนาเว็บไซต์สำหรับผู้ใช้งานทั่วไป คือ “กูเกิ้ลไซต์” (Google Site) และ “กูเกิ้ลฟอร์ม” (Google Form) 

### กูเกิลไซต์
กูเกิลไซต์ (Google Site) เป็นรูปแบบบริการอย่างหนึ่งของกูเกิล ที่จะให้บริการพื้นที่สำหรับสร้างเว็บไซต์ในการเผยแพร่และประชาสัมพันธ์ข่าวสารด้วยเทคโนโลยีคลาวด์ (Cloud Technology) โดยผู้ใช้จะต้องใช้งานผ่านบัญชีอีเมลของจีเมล์ (Gmail) ที่ได้รับจากหน่วยงานหรือ องค์กรเพื่อเข้าใช้บริการ แสดงดังภาพ

<img src=img/ch09_27.png>

แสดงการเริ่มต้นสร้างกูเกิลไซต์ (Google Site) โดยจะต้องเปิดเว็บ “http://www.google.co.th” และทำการล็อกอินด้วยบัญชีอีเมลของจีเมล์ (Gmail) ที่ได้จากหน่วยงาน  จากนั้นให้คลิกที่ปุ่ม “App Google” แล้วเลือกรายการ “Sites” ระบบจะนำสู่หน้าเริ่มต้นไซต์สำหรับอีเมลของหน่วยงาน ตัวอย่าง เช่น “https://sites.google.com/a/chandra.ac.th” จากนั้น ให้คลิกปุ่ม “สร้าง” แล้วเลือกรายการ “ใน Site แบบใหม่” จะเข้าสู่ส่วนระบบหลังบ้านสำหรับออกแบบเว็บไซต์ดังภาพ

<img src=img/ch09_28.png>

แสดงส่วนระบบหลังบ้านของแพลตฟอร์มกูเกิลไซต์ (Google Site) ซึ่งแบ่งส่วนประกอบของการจัดการไซต์ ดังนี้

<img src=img/ch09_29.png>

#### 1. เครื่องมือจัดการกูเกิลไซต์ (Google Sites)
เครื่องมือจัดการกูเกิลไซต์ (Google Sites) ซึ่งจะอยู่แถบด้านบนสุดซึ่งแสดงรายละเอียด ดังนี้
* หมายเลข 1 แสดงรายการกูเกิลไซต์ (Google Sites) ที่สร้างทั้งหมด
* หมายเลข 2 ช่องสำหรับตั้งชื่อไซต์ (Site Name)
* หมายเลข 3 การยกเลิก (Undo last action) และ ปุ่มทำซ้ำ (Redo last action)
* หมายเลข 4 การแสดงมุมมองเว็บ (Preview)
* หมายเลข 5 การคัดลอกลิงค์ของ (Google Sites) ที่กำลังทำงาน
* หมายเลข 6 การตั้งค่าเผยแพร่ไปยังบุคคล (Share with other)
* หมายเลข 7 การทำงานอื่น ๆ เมื่อคลิกจะปรากฏรายการ เช่น การวิเคราะห์ไซต์ 
* หมายเลข 8 การตั้งที่อยู่เว็บสำหรับเผยแพร่ (Web Address)

#### 2. เครื่องมือแทรกเนื้อหา จัดการเพจ และ ปรับธีม
* แท็บ “INSERT” เป็นการแทรกอิลิเมนท์สำหรับการจัดเนื้อหาของกูเกิลไซต์ (Google Site) ลงไปในเพจ ประกอบด้วย 
1. “Text box” คือ ส่วนการแทรกกล่องข้อความ เพื่อพิมพ์เนื้อหาข้อความ
2. “Image” คือ ส่วนการแทรกรูปภาพ โดยสามารถนำเข้าจากลิงค์ จากอัลบั้ม และ จากกูเกิลไดร์ของผู้ใช้จีเมล์
3. “Embed” คือ ส่วนการแทรกลิงค์เอกสารเว็บหรือแทรกโดยเขียนเป็นคำสั่งภาษาเอชทีเอ็มแอล (HTML)
4. “Upload” คือ ส่วนการนำเข้าไฟล์รูปภาพเข้ามาแทรก
5. รายการแทรกอื่น จะอยู่ถัดลงมาด้านล่าง ผู้ใช้สามารถเลือกแทรกส่วนที่เป็นไฟล์จากกูเกิลไดร์ (Google Drive) ลิงค์ยูทูป (Youtube) ปฏิทิน (Calendar) แผนที่ (Map) เอกสารจากกูเกิล (Google Docs) เช่น สไลด์ (Slide) และ กูเกิลฟอร์ม (Google Form) เป็นต้น
* แท็บ “PAGES” เป็นส่วนสำหรับการเพิ่มเพจใหม่ ลบเพจที่เพิ่มใหม่ หรือทำการคัดลอกเพจ แล้วแต่กรณี
* แท็บ “THEMES” เป็นส่วนการเลือกรูปแบบธีมของกูเกิลไซต์ (Google Site) ที่มีให้ประมาณ 5-6 ธีม สามารถปรับรูปแบบเองได้บางส่วน อาทิ โทนสีและฟ้อนท์ตัวอักษร

#### 3. ส่วนพื้นที่การออกแบบ 
เป็นส่วนของการจัดการเนื้อหาของกูเกิลไซต์ รวมทั้งองค์ประกอบที่ทำการแทรกลงไปในเพจจากส่วนก่อนหน้า แสดงตัวอย่างดังภาพ

<img src=img/ch09_30.png>

แสดงส่วนการออกแบบและจัดการเนื้อหา ในที่นี้ได้ทำการแทรกกล่องข้อความ (Text box) เข้ามาบนเพจ ซึ่งผู้ใช้สามารถจัดการกล่องข้อความดังกล่าวได้ 2 ส่วน ตามหมายเลขกำกับ ได้แก่
1. การจัดการพื้นหลัง การทำสำเนา และ การลบ โดยมีสัญลักษณ์ให้คลิกเรียงจากบนลงล่าง ตามลำดับ
2. การจัดรูปแบบเนื้อหา ซึ่งประกอบด้วยการกำหนดประเภทข้อความ การจัดการตัวหนา ตัวเอียง การจัดข้อความวางข้อความ ลีสต์แบบมีลำดับ ลีสต์แบบไม่มีลำดับ การใส่ไฮเปอร์ลิงค์ การลบ และ อื่น ๆ โดยมีสัญลักษณ์ให้คลิกจัดการเรียงจากซ้ายไปขวา ตามลำดับ

### กูเกิลฟอร์ม
กูเกิลฟอร์ม (Google From) เป็นรูปแบบบริการสร้างแบบฟอร์มสำหรับสำรวจหรือจัดเก็บข้อมูลที่สามารถนำไปประยุกต์ใช้ในการสร้างแบบฟอร์มเก็บข้อมูลแบบออนไลน์ได้ โดยผู้ใช้จะต้องใช้งานผ่านบัญชีอีเมลของจีเมล์ (Gmail) ซึ่งในการเริ่มต้นสร้างฟอร์มสามารถทำได้ดังภาพ

<img src=img/ch09_31.png>

แสดงหน้าจอเริ่มต้นการสร้างกูเกิลฟอร์ม (Google Form) ซึ่งสามารถเข้าได้จากลิงค์ “https://docs.google.com/forms/” จากนั้น จึงคลิกรายการว่าง หรือ ปุ่ม “+” จะปรากฏหน้าจอสำหรับการสร้างกูเกิลฟอร์ม (Google Form) ดังภาพ

<img src=img/ch09_32.png>

แสดงส่วนการจัดเนื้อหากูเกิลฟอร์ม (Google Form) ดังนี้
1. ส่วนการกำหนดหัวข้อแบบสอบถามหรือชื่อกูเกิลฟอร์ม (Google Form) และการกำหนดคำอธิบายฟอร์ม (Form Description)
2. ส่วนการระบุคำถาม และการกำหนดรายละเอียดตัวเลือก ซึ่งจะปรับไปตามประเภทของตัวเลือกที่เลือก ดังภาพ

<img src=img/ch09_33.png>
จากภาพแสดงประเภทคำตอบของกูเกิลฟอร์ม (Google Form) ซึ่งสามารถกำหนดได้หลากหลายรูปแบบ เช่น ตัวอย่างคำตอบสั้น ๆ ย่อหน้า หลายตัวเลือก และ ช่องทำเครื่องหมาย เป็นต้น โดยผู้สร้างควรเลือกชนิดคำตอบให้เหมาะสมกับบริบทของคำถาม

3. ส่วนเครื่องมือสำหรับแทรกเนื้อหา จะอยู่ด้านขวาสุดของฟอร์ม ประกอบด้วยการแทรกคำถามใหม่ กล่องข้อความ รูปภาพ วีดีโอ (จากยูทูป) และการแทรกส่วนใหม่หรือตอนใหม่ของแบบฟอร์ม โดยเรียงสัญลักษณ์จากบนลงล่าง ตามลำดับ
4. ส่วนเครื่องมือจัดการคำถาม จะอยู่ด้านล่างของตัวข้อคำถาม ประกอบด้วย การสำเนา การลบ การตั้งค่าจำเป็น (ต้องตอบเว้นไม่ได้) และการตั้งค่าอื่นๆ โดยเรียงสัญลักษณ์จากซ้ายไปขวา ตามลำดับ