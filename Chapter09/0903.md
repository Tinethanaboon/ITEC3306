## การนำขึ้นระบบงานธุรกิจการค้าบนอินเทอร์เน็ต

หลังจากการพัฒนาเว็บไซต์เสร็จสิ้น ส่วนการจัดการที่สำคัญอีกส่วนหนึ่งคือการนำขึ้นระบบเว็บไซต์เพื่อเผยแพร่ทางอินเทอร์เน็ต โดยจะนำตัวระบบที่พัฒนาบนตัวจำลองเว็บเซิร์ฟเวอร์ขึ้นไปไว้บนเว็บเซิร์ฟเวอร์ที่ใช้งานจริง ในที่นี้ จะอธิบายเกี่ยวกับตัวเครื่องมือที่ใช้ในการนำขึ้นระบบงานธุรกิจการค้าบนอินเทอร์เน็ตด้วยการใช้โปรแกรมโอนย้ายไฟล์ทางอินเทอร์เน็ตผ่านโปรโตคอลเอฟทีพี (FTP: File Transfer Protocol) โดยโปรแกรมดังกล่าวจะถูกติดตั้งทั้งส่วนของเว็บเซิร์ฟเวอร์จริง เรียกว่าโปรแกรม FTP Server กับ การติดตั้งในส่วนของเครื่องไคลเอ็นต์ที่นักพัฒนาใช้ในการพัฒนาโปรแกรม เรียกว่า FTP Client ซึ่งทำหน้าที่โอนย้ายไฟล์ระหว่างกัน แสดงดังภาพ

<img src=img/0911.png>

การโอนย้ายไฟล์ทางอินเทอร์เน็ตผ่านโปรโตคอลเอฟทีพี (FTP) มีอยู่ 2 ลักษณะ ได้แก่ การโอนย้ายไฟล์จากไคลเอ็นต์หรือเครื่องที่พัฒนาไปยังเซิร์ฟเวอร์ที่ใช้งานจริงเรียกว่าการอัพโหลด (Upload) ส่วนการโอนย้ายไฟล์จากเครื่องเซิร์ฟเวอร์เพื่อนำกลับมาแก้ไขยังเครื่องที่พัฒนาจะเรียกว่าการดาวน์โหลด (Download) โดยจะต้องติดตั้งโปรแกรม FTP Server บนเซิร์ฟเวอร์จริงโดยเซิร์ฟเวอร์แบบเช่าส่วนใหญ่จะมีบริการนี้ให้อยู่แล้ว สำหรับการใช้บริการโอนย้ายไฟล์กับ FTP Server จะต้องติดตั้งโปรแกรม FTP Client บนเครื่องไคลเอ็นต์หรือเครื่องที่ใช้พัฒนา ในที่นี้ ขอยกตัวอย่างโดยใช้โปรแกรม FileZilla Client (โดวน์โหลด: https://filezilla-project.org/) แสดงดังภาพ

<img src=img/0912.png>

จากภาพ จะทำการดาวน์โหลดโปรแกรมโปรแกรม FileZilla โดยเลือกดาวน์โหลดรุ่น FileZilla Client เมื่อดาวน์โหลดไฟล์สำหรับติดตั้งเสร็จเรียบร้อย จะได้ไฟล์ที่ชื่อว่า “FileZilla_3.35.1_win64-setup_bundled.exe” เป็นไฟล์ติดตั้งรุ่น 3.35.1 ให้ทำการเปิดไฟล์ดังกล่าวและดำเนินการติดตั้งโปรแกรมตามขั้นตอนที่ได้แสดงไว้ ตามดังภาพ

<img src=img/0913.png>
<img src=img/0913-1.png>

จากภาพ แสดงขั้นตอนการติดตั้งโปรแกรม FileZilla Client โดยมีลำดับการติดตั้งเพื่อใช้งาน ดังนี้
1.  เมื่อเปิดไฟล์ติดตั้งชื่อ “FileZilla_3.35.1_win64-setup_bundled.exe” แล้วจะปรากฏหน้าต่างแสดงเรื่องข้อกำหนดและนโนบายให้คลิกปุ่ม “I Agree” จะปรากฏหน้าต่างถัดไป
2.  หน้าต่าง Choose Installation Option ให้คลิกปุ่ม “Next” จะปรากฏหน้าต่างถัดไป
3.  หน้าต่าง Choose Components ให้เลือกทุกรายการกำหนดตามที่ระบบกำหนดให้ และคลิกปุ่ม “Next” จะปรากฏหน้าต่างกำหนดตำแหน่งที่จะติดตั้ง
4.  หน้าต่าง Choose Install Location ให้ทำการกำหนดตามที่ระบบกำหนดให้ (ไม่ต้องเปลี่ยนแปลง) จากนั้นคลิกปุ่ม “Next” จะปรากฏหน้าต่างเลือกส่วนประกอบที่จะติดตั้ง
5.  หน้าต่าง Choose Start Menu Folder ให้กำหนดตามที่ระบบกำหนดให้ (ไม่ต้องเปลี่ยนแปลง) จากนั้นคลิกปุ่ม “Next” ซึ่งอาจจะมีปรากฏหน้าต่างให้เลือกลงโปรแกรมเสริมอื่น  1-2 โปรแกรมให้คลิกคลิกหมายถูกออกและกดปุ่ม  “Next”  (ไม่ต้องติดตั้ง)
6.  เมื่อโปรแกรมติดตั้งเสร็จแล้วจะปรากฏหน้าต่างให้คลิกปุ่ม “Finish”
เมื่อติดตั้งเสร็จสิ้นสมบูรณ์ โปรแกรม FileZilla Client จะถูกเปิดขึ้นมาพร้อมสำหรับใช้บริการโอนย้ายไฟล์ระหว่างเครื่องผู้พัฒนากับเครื่องเซิร์ฟเวอร์จริง แสดงดังภาพ

<img src=img/0914.png>

จากภาพ แสดงหน้าจอโปรแกรม FileZilla Client ซึ่งมีส่วนประกอบหลัก ดังนี้
1. ส่วนการกำหนดค่าในการเชื่อมต่อ FTP Server ซึ่งจะต้องระบุค่าเชื่อมต่อ ได้แก่ ชื่อโฮสต์ (Host) ชื่อผู้ใช้ (Username) รหัสผ่าน (Password) และ พอร์ท (Port) โดยข้อมูลเหล่านี้จะได้มาจากผู้ให้บริการเช่าเว็บโฮสติ้ง (Web Hosting) เมื่อระบุแล้วทำการคลิกปุ่ม “Quickconnect” เชื่อมต่อโดยกับ FTP Server
2. ส่วนฝั่งเครื่องไคลเอ็นต์ของผู้พัฒนา เป็นรายการแสดงโฟลเดอร์และไฟล์ในเครื่องของผู้พัฒนาหรือเครื่องไคลเอ็นต์
3. ส่วนฝั่งเครื่องเว็บเซิร์ฟเวอร์จริง เป็นรายการแสดงโฟลเดอร์และไฟล์ในเครื่องของเซิร์ฟเวอร์จริงซึ่งจะเป็นตำแหน่งที่ผู้ใช้ได้รับสิทธิ์ในการเข้าใช้งาน
4. ส่วนแสดงสถานะการทำงาน มีหน้าที่แสดงข้อมูลการเชื่อมต่อและข้อมูลการดำเนินการโอนย้ายไฟล์

การใช้โปรแกรม FileZilla Client ทำได้โดยเมื่อทำการเชื่อมต่อกับ FTP Server สำเร็จแล้วจะปรากฏโฟลเดอร์และไฟล์ในฝั่งเครื่องเว็บเซิร์ฟเวอร์จริงให้เห็น ให้ทำการใช้เมาส์คลิกลากแล้ววางไฟล์หรือโฟลเดอร์ระหว่างฝั่งเครื่องไคลเอ็นต์ของผู้พัฒนา กับ ฝั่งเครื่องเว็บเซิร์ฟเวอร์จริง เพื่อสั่งการให้อัพโหลด (Upload) หรือ ดาวน์โหลด (Download) และต้องรอจนกระทั่งการดำเนินการสำเร็จโดยดูได้จากส่วนแสดงสถานะการทำงาน

---
#### [<< หน้าก่อนหน้า](0902.md) | [หน้าเลือกหัวข้อ](README.md) | [หน้าต่อไป >>](0910.md)
---
