## สรุป
* ซีเอสเอส (CSS: Cascading Style Sheet) เป็นภาษาปรับแต่งการแสดงผล มีโครงสร้างภาษาประกอบด้วยส่วนซีเล็กเตอร์ (Selector) และส่วนการกำหนดค่าคุณสมบัติของซีเล็กเตอร์  มีรูปแบบการเรียกใช้งาน ได้แก่ การเขียนแทรกซีเอสเอส (CSS) ไปในแท็ก (Tag) ของภาษาเอชทีเอ็มแอล (HTML) เพื่อควบคุมคุณสมบัติของแท็กนั้น ๆ การเขียนแทรกเป็นซีเอสเอส (CSS) แบบสไตล์ชีต (Style Sheet) ภายในเอกสารเอชทีเอ็มแอลภายใต้แท็ก <STYLE>…</STYLE> และ การควบคุมโดยการเขียนนำเข้าไฟล์เอกสารซีเอสเอส (CSS) หรือสไตล์ชีต (Style Sheet) จากภายนอกภายใต้แท็ก <LINK> หรือ จะนำเข้าในแท็ก  <STYLE>…</STYLE>  ด้วยคำสั่ง @import url() ก็ได้ โดยไฟล์ซีเอสเอสจะมีส่วนขยาย คือ “.css” ในการเพิ่มประสิทธิภาพของการพัฒนาเว็บ นอกจากการใช้ภาษาซีเอสเอส (CSS) แล้ว ผู้พัฒนายังสามารถนำคำสั่งภาษาจาวาสคริปต์ (JavaScript) มาเขียนแทรกเข้าไปในเอกสารเอชทีเอ็มแอล (HTML) โดยจะเขียนแทรกภายใต้แท็ก <SCRIPT>…</SCRIPT> ภาษาจาวาสคริปต์มีความสามารถคล้ายกับภาษาคอมพิวเตอร์ทั่วไป ได้แก่ การแสดงผลโดยใช้คำสั่ง document.write() การใช้งานตัวแปรทั้งแบบข้อความ ตัวเลข และ ค่าตรรกศาสตร์ การใช้ตัวดำเนินการต่าง ๆ เช่น ตัวดำเนินการทางคณิตศาสตร์ และ การเปรียบเทียบ เป็นต้น นอกจากนี้ ภาษาจาวาสคริปต์ใช้เขียนคำสั่งเพื่อเงื่อนไขทางเลือก เช่น แบบ if(), if()…else(), if()…else if… และ switch()…case รวมทั้งควบคุมวนรอบ เช่น แบบ while() do…while() และ for() คล้ายกับภาษาพีเอชพี (PHP) แตกต่างกันที่เป็นภาษาที่ทำงานที่ฝั่งเว็บไคล์เอ็นท์ อีกทั้งภาษาจาวาสคริปต์สามารถเขียนคำสั่งให้อยู่ในรูปแบบฟังก์ชันเรียกใช้งานเพื่อให้สะดวกในการเรียกตามเหตุการณ์ต่าง ๆ ที่เกิดขึ้นบนเว็บเพจได้ อาทิ เมื่อมีการคลิกปุ่ม เป็นต้น และยังสามารถอ่านค่าข้อมูลต่าง ๆ ของอินพุตรับข้อมูลบนฟอร์มเพื่อนำมาใช้ตรวจสอบค่าได้ เช่น การตรวจการกรอกข้อมูลไม่ครบถ้วนของผู้ใช้ เป็นต้น 

* ในส่วนของภาษาเอ็กซ์เอ็มแอล (XML: eXtensible Markup Language) ก็เป็นอีกภาษาหนึ่งที่สามารถนำมาเพิ่มประสิทธิภาพในการพัฒนาเว็บเพจได้ รูปแบบโครงสร้างภาษาเอ็กซ์เอ็มแอล (XML) คล้ายแท็ก (Tag) ของเอชทีเอ็มแอล (HTML) แต่ภาษาถูกออกแบบมาเพื่อใช้กำหนดโครงสร้างเพื่อจัดเก็บข้อมูล ไฟล์เอกสารเอ็กซ์เอ็มแอล (XML) มีส่วนขยาย คือ “.xml” รูปแบบการจัดโครงสร้างข้อมูลด้วยเอ็กซ์เอ็มแอลจะเป็นลักษณะชั้นข้อมูล นิยมนำไปใช้ในรูปแบบบริการข้อมูล อาทิ ฟีดข่าวอาร์เอสเอส (RSS) เป็นต้น